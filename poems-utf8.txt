تا ببازار جهان سوداگريم
گاه سود و گه زيان مي آوريم
گر نکو بازارگانيم از چه روي
هرگز اين سود و زيانرا نشمريم
جان زبون گشته است و در بند تنيم
عقل فرسوده است و در فکر سريم
روح را از ناشتائي ميکشيم
سفره‌ها از بهر تن ميگستريم
گر چه عقل آئينه کردار ماست
ما در آن آئينه هرگز ننگريم
گر گرانباريم جرم چرخ چيست
بار کردار بد خود ميبريم
چون سياهي شده بضاعت دهر را
ما سيه کاريم کانرا ميخريم
پند نيکان را نميداريم گوش
اندرين فکرت کازيشان بهتريم
پهلوان اما بکنج خانه‌ايم
آتش اما در دل خاکستريم
کاردانان راه ديگر ميروند
ما تبه‌کاران براه ديگريم
گرگ را نشناختستيم از شبان
در چراگاهي که عمري ميچريم
بر سپهر معرفت کي بر شويم
تا بپر و بال چوبين ميپريم
واعظيم اما نه بهر خويشتن
از براي ديگران بر منبريم
آگه از عيب عيان خود نه‌ايم
پرده‌هاي عيب مردم ميدريم
سفلگيها ميکند نفس زبون
ما همي اين سفله را ميپروريم
بشکنيم از جهل و خود را نشکنيم
بگذريم از جان و از تن نگذريم
باده تحقيق چون خواهيم خورد
ما که مست هر خم و هر ساغريم
چونکه هر برزيگري را حاصلي است
حاصل ما چيست گر برزيگريم
چونکه باري گم شديم اندر رهي
به که بار ديگر آن ره نسپريم
زان پراکندند اوراق کمال
تا بکوشش جمله را گرد آوريم
تا بيفشانند بر چينندمان
طوطي وقت و زمان را شکريم
تو بلند آوازه بودي اي روان
با تن دون يار گشتي دون شدي
صحبت تن تا توانست از تو کاست
تو چنان پنداشتي کافزون شدي
بسکه ديگرگونه گشت آئين تن
ديدي آن تغيير و ديگرگون شدي
جاي افسون کردن مار هوي
زين فسونسازي تو خود افسون شدي
اندرون دل چو روشن شد ز تو
شمع خود بگرفتي و بيرون شدي
آخر کارت بدزديد آسمان
اين کلاغ دزد را صابون شدي
با همه کار آگهي و زير کي
اندرين سوداگري مغبون شدي
درس آز آموختي و ره زدي
وام تن پذرفتي و مديون شدي
نور بودي نار پندارت بکشت
پيش از اين چون بودي اکنون چون شدي
گنج امکاني و دل گنجور تست
در تن ويرانه زان مدفون شدي
ملک آزادي چه نقصانت رساند
کامدي در حصن تن مسجون شدي
هر چه بود آئينه روي تو بود
نقش خود را ديدي و مفتون شدي
زورقي بودي بدرياي وجود
که ز طوفان قضا وارون شدي
اي دل خرد از درشتيهاي دهر
بسکه خون خوردي در آخر خون شدي
زندگي خواب و خيالي بيش نيست
بي سبب از اندهش محزون شدي
کنده شد بنيادها ز امواج تو
جويباري بودي و جيحون شدي
بي خريدار است اشک اي کان چشم
خيره زين گوهر چرا مشحون شدي
ديد موري در رهي پيلي سترگ
گفت بايد بود چون پيلان بزرگ
من چنين خرد و نزارم زان سبب
که نه روز آسايشي دارم نه شب
بار بردم کار کردم هر نفس
نه گرفتم مزد نه گفتند بس
ره سپردم روزها و ماه‌ها
اوفتادم بارها در راه‌ها
خاک را کنديم با جان کندني
ساختيم آرامگاه و مامني
دانه آورديم از جوي و جري
لانه پر کرديم با خشک و تري
خوي کردم با بد و نيک سپهر
نيکيم را بد شمرد آن سست مهر
فيل با اين جثه دارد فيلبان
من بدين خردي زبون آسمان
نان فيل آماده هر شام و سحر
آب و دان مور اندر جوي و جر
فيل را شد زين اطلس زيب پشت
بردباري مور را افکند و کشت
فيل مي‌بالد به خرطوم دراز
مور مي‌سوزد براي برگ و ساز
کارم از پرهيزکاري به نشد
جز به نان حرص کس فربه نشد
اوفتادستيم زير چرخ جور
بر سر ما ميزند اين چرخ دور
آسياي دهر را چون گندميم
گر چه پيدائيم پنهان و گميم
به کزين پس ترک گويم لانه را
بهر موران واگذارم دانه را
از چه گيتي کرد بر من کار تنگ
از چه رو در راه من افکند سنگ
بايد اين سنگ از ميان برداشتن
راه روشن در برابر داشتن
من از اين ساعت شدم پيل دمان
نيست اينجا جاي پيل و پيلبان
لانه موران کجا و پيل مست
بايد اندر خانه ديگر نشست
حامي زور است چرخ زورمند
زورمندم من نترسم از گزند
بعد از اين بازست ما را چشم و گوش
کم نخواهد داد چرخ کم فروش
فيل گفت اين راه مشکل واگذار
کار خود ميکن ترا با ما چکار
گر شوي يک لحظه با من همسفر
هم در آن يک لحظه پيش آيد خطر
گر بيائي يک سفر ما را ز پي
در سر و ساقت نه رگ ماند نه پي
من بهر گامي که بنهادم بخاک
صد هزاران چون ترا کردم هلاک
من چه ميدانم ملخ يا مور بود
هر چه بود از آتش ما گشت دود
همعنان من شدن کار تو نيست
توشه اين راه در بار تو نيست
در خيال آنکه کاري ميکني
خويش را گرد و غباري ميکني
ضعف خود گر سنجي و نيروي من
نگروي تا پاي داري سوي من
لانه نزديک است از من دور شو
پيلي از موران نيايد مور شو
حلقه بهر دام خودبيني مساز
آنچه بردستي بناداني مباز
من نمي‌بينم ترا در زير پاي
تا تواني زير پاي من مياي
فيل را آن مور از دنبال رفت
هر که رفت از ره بدين منوال رفت
ناگهان افتاد زير پاي پيل
هم کثير از دست داد و هم قليل
روح بي پندار زر بي غش است
آتشست اين خودپسندي آتش است
پنبه اين شعله سوزان شديم
آتش پندار را دامان زديم
جملگي همسايه اين اخگريم
پيش از آن کآبي رسد خاکستريم
حاصلي کش آبيار اهريمنست
سوزد ار يک خوشه گر صد خرمنست
بار هر کس در خور ياراي اوست
موزه هر کس براي پاي اوست
لاله‌اي با نرگس پژمرده گفت
بين که ما رخساره چون افروختيم
گفت ما نيز آن متاع بي بدل
شب خريديم و سحر بفروختيم
آسمان روزي بياموزد ترا
نکته‌هائي را که ما آموختيم
خرمي کرديم وقت خرمي
چون زمان سوختن شد سوختيم
تا سفر کرديم بر ملک وجود
توشه پژمردگي اندوختيم
درزي ايام زان ره ميشکافت
آنچه را زين راه ما ميدوختيم
گفت تيري با کمان روز نبرد
کاين ستمکاري تو کردي کس نکرد
تيرها بودت قرين اي بوالهوس
در فکندي جمله را در يک نفس
ما ز بيداد تو سرگردان شديم
همچو کاه اندر هوا رقصان شديم
خوش بکار دوستان پرداختي
بر گرفتي يک يک و انداختي
من دمي چند است کاينجا مانده‌ام
ديگران رفتند و تنها مانده‌ام
بيم آن دارم کازين جور و عناد
بر من افتد آنچه بر آنان فتاد
ترسم آخر بگذرد بر جان من
آنچه بگذشتست بر ياران من
زان همي لرزد دل من در نهان
که در اندازي مرا هم ناگهان
از تو ميخواهم که با من خو کني
بعد ازين کردار خود نيکو کني
زان گروه رفته نشماري مرا
مهربان باشي نگهداري مرا
به که ما با يکدگر باشيم دوست
پارگي خرد است و اميد رفوست
يکدل ار گرديم در سود و زيان
اين شکايت‌ها نيايد در ميان
گر تو از کردار بد باشي بري
کس نخواهد با تو کردن بدسري
گر بيک پيمان وفا بينم ز تو
يک نفس آزرده ننشينم ز تو
گفت با تير از سر مهر آن کمان
در کمان کي تير ماند جاودان
شد کمان را پيشه تير انداختن
تير را شد چاره با وي ساختن
تير يکدم در کمان دارد درنگ
اين نصيحت بشنو اي تير خدنگ
ما جز اين يک ره رهي نشناختيم
هر که ما را تير داد انداختيم
کيست کاز جور قضا آواره نيست
تير گشتي از کمانت چاره نيست
عادت ما اين بود بر ما مگير
نه کمان آسايشي دارد نه تير
درزي ايام را اندازه نيست
جور و بد کاريش کاري تازه نيست
چون ترا سر گشتگي تقدير شد
بايدت رفت ار چه رفتن دير شد
زين مکان آخر تو هم بيرون روي
کس چه ميداند کجا يا چون روي
از من آن تيري که ميگردد جدا
من چه ميدانم که رقصد در هوا
آگهم کاز بند من بيرون نشست
من چه ميدانم که اندر خون نشست
تير گشتن در کمان آسمان
بهر افتادن شد اين معني بدان
اين کمان را تير مردم گشته‌اند
سر کار اينست زان سر گشته‌اند
چرخ و انجم هستي ما ميبرند
ما نمي‌بينيم و ما را ميبرند
ره نمي‌پرسيم اما ميرويم
تا که نيروئيست در پا ميرويم
کاش روزي زين ره دور و دراز
باز گشتن ميتوانستيم باز
کاش آن فرصت که پيش از ما شتافت
ميتوانستيم آنرا باز يافت
ديده دل کاشکي بيدار بود
تا کمند دزد بر ديوار بود
گفت ماهيخوار با ماهي ز دور
که چه ميخواهي ازين درياي شور
خردي و ضعف تو از رنج شناست
اين نه راه زندگي راه فناست
اندرين آب گل آلود اي عجب
تا بکي سرگشته باشي روز و شب
وقت آن آمد که تدبيري کني
در سراي عمر تعميري کني
ما بساط از فتنه ايمن کرده‌ايم
صد هزاران شمع روشن کرده‌ايم
هيچگه ما را غم صياد نيست
انده طوفان و سيل و باد نيست
گر بيائي در جوار ما دمي
بيني از انديشه خالي عالمي
نيمروزي گر شوي مهمان ما
غرق گردي در يم احسان ما
نه تپيدن هست و نه تاب و تبي
نه غم صبحي نه پرواي شبي
دامها بينم براه تو نهان
رفتنت باشد همان مردن همان
تابه‌ها و شعله‌ها در انتظار
که تو يکروزي بسوزي در شرار
گر نمي‌خواهي در آتش سوختن
بايدت اندرز ما آموختن
گر سوي خشکي کني با ما سفر
بر نگردي جانب دريا دگر
گر ببيني آن هوا و آن نسيم
بشکني اين عهد و پيوند قديم
گفت از ما با تو هر کس گشت دوست
تو بدست دوستي کنديش پوست
گر که هر مطلوب را طالب شويم
با چه نيرو بر هوي غالب شويم
چشمه نور است اين آب سياه
تو نکردي چون خريداران نگاه
خانه هر کس براي او سزاست
بهر ماهي خوشتر از دريا کجاست
گر بجوي و برکه لاي و گل خوريم
به که از جور تو خون دل خوريم
جنس ما را نسبتي با خاک نيست
پيش ماهي سيل وحشتناک نيست
آب و رنگ ما ز آب افزوده‌اند
خلقت ما را چنين فرموده‌اند
گر ز سطح آب بالاتر شويم
زاتش بيداد خاکستر شويم
قرنها گشتيم اينجا فوج فوج
مي نترسيديم از طوفان و موج
ليک از بدخواه ما را ترسهاست
ترس جان آموزگار درسهاست
بسکه بدکار و جفا جو ديده‌ام
از بديهاي جهان ترسيده‌ايم
بره‌گان را ترس ميبايد ز گرگ
گردد از اين درس هر خردي بزرگ
با عدوي خود مرا خويشي نبود
دعوت تو جز بدانديشي نبود
تا بود پائي چرا مانم ز راه
تا بود چشمي چرا افتم به چاه
گر بچنگ دام ايام اوفتم
به که با دست تو در دام اوفتم
گر بديگ اندر بسوزم زار زار
بهتر است آن شعله زين گرد و غبار
تو براي صيد ماهي آمدي
کي براي خير خواهي آمدي
از تو نستانم نوا و برگ را
گر بچشم خويش بينم مرگ را
کودکي در بر قبائي سرخ داشت
روزگاري زان خوشي خوش ميگذاشت
همچو جان نيکو نگه ميداشتش
بهتر از لوزينه مي‌پنداشتش
هم ضياع و هم عقارش مي‌شمرد
هر زمان گرد و غبارش مي‌سترد
از نظر باز حسودش مي‌نهفت
سرخي اش ميديد و چون گل ميشکفت
گر بدامانش سرشکي ميچکيد
طفل خرد آن اشک روشن ميمکيد
گر نخي از آستينش ميشکافت
بهر چاره سوي مادر ميشتافت
نوبت بازي بصحرا و بدشت
سرگران از پيش طفلان ميگذشت
فتنه افکند آن قبا اندر ميان
عاريت ميخواستندش کودکان
جمله دلها ماند پيش او گرو
دوست ميدارند طفلان رخت نو
وقت رفتن پيشواي راه بود
روز مهماني و بازي شاه بود
کودکي از باغ مي‌آورد به
که بيا يک لحظه با من سوي ده
ديگري آهسته نزدش مي‌نشست
تا زند بر آن قباي سرخ دست
روزي آن رهپوي صافي اندرون
وقت بازي شد ز تلي واژگون
جامه‌اش از خار و سر از سنگ خست
اين يکي يکسر دريد آن يک شکست
طفل مسکين بي خبر از سر که چيست
پارگيهاي قبا ديد و گريست
از سرش گر چه بسي خوناب ريخت
او براي جامه از چشم آب ريخت
گر بچشم دل ببينيم اي رفيق
همچو آن طفليم ما در اين طريق
جامه رنگين ما آز و هوي است
هر چه بر ما ميرسد از آز ماست
در هوس افزون و در عقل اندکيم
سالها داريم اما کودکيم
جان رها کرديم و در فکر تنيم
تن بمرد و در غم پيراهنيم
کاهلي در گوشه‌اي افتاد سست
خسته و رنجور اما تندرست
عنکبوتي ديد بر در گرم کار
گوشه گير از سرد و گرم روزگار
دوک همت را به کار انداخته
جز ره سعي و عمل نشناخته
پشت در افتاده اما پيش بين
از براي صيد دائم در کمين
رشته‌ها رشتي ز مو باريکتر
زير و بالا دورتر نزديکتر
پرده مي ويخت پيدا و نهان
ريسمان مي تافت از آب دهان
درس ها مي داد بي نطق و کلام
فکرها مي‌پخت با نخ هاي خام
کاردانان کار زين سان مي کنند
تا که گويي هست چوگان مي زنند
گه تبه کردي گهي آراستي
گه درافتادي گهي برخاستي
کار آماده ولي افزار نه
دايره صد جا ولي پرگار نه
زاويه بي حد مثلث بي شمار
اين مهندس را که بود آموزگار
کار کرده صاحب کاري شده
اندر آن معموره معماري شده
اين چنين سوداگري را سودهاست
وندرين يک تار تار و پودهاست
پاي کوبان در نشيب و در فراز
ساعتي جولا زماني بندباز
پست و بي مقدار اما سربلند
ساده و يک دل ولي مشکل پسند
اوستاد اندر حساب رسم و خط
طرح و نقشي خالي از سهو و غلط
گفت کاهل کاين چه کار سرسري ست
آسمان زين کار کردنها بري ست
کوها کارست در اين کارگاه
کس نمي‌بيند ترا اي پر کاه
مي تني تاري که جاروبش کنند
مي کشي طرحي که معيوبش کنند
هيچ گه عاقل نسازد خانه‌اي
که شود از عطسه‌اي ويرانه‌اي
پايه مي سازي ولي سست و خراب
نقش نيکو مي زني اما بر آب
رونقي مي جوي گر ارزنده‌اي
ديبه‌اي مي باف گر بافنده‌اي
کس ز خلقان تو پيراهن نکرد
وين نخ پوسيده در سوزن نکرد
کس نخواهد ديدنت در پشت در
کس نخواهد خواندنت ز اهل هنر
بي سر و ساماني از دود و دمي
غرق در طوفاني از آه و نمي
کس نخواهد دادنت پشم و کلاف
کس نخواهد گفت کشميري بباف
بس زبر دست ست چرخ کينه‌توز
پنبه خود را در اين آتش مسوز
چون تو نساجي نخواهد داشت مزد
دزد شد گيتي تو نيز از وي بدزد
خسته کردي زين تنيدن پا و دست
رو بخواب امروز فردا نيز هست
تا نخوردي پشت پايي از جهان
خويش را زين گوشه گيري وارهان
گفت آگه نيستي ز اسرار من
چند خندي بر در و ديوار من
علم ره بنمودن از حق پا ز ما
قدرت و ياري از او يارا ز ما
تو به فکر خفتني در اين رباط
فارغي زين کارگاه و زين بساط
در تکاپوييم ما در راه دوست
کارفرما او و کارآگاه اوست
گر چه اندر کنج عزلت ساکنم
شور و غوغايي ست اندر باطنم
دست من بر دستگاه محکمي ست
هر نخ اندر چشم من ابريشمي است
کار ما گر سهل و گر دشوار بود
کارگر مي خواست زيرا کار بود
صنعت ما پرده‌هاي ما بس است
تار ما هم ديبه و هم اطلس است
ما نمي‌بافيم از بهر فروش
ما نمي گوييم کاين ديبا بپوش
عيب ما زين پرده‌ها پوشيده شد
پرده پندار تو پوسيده شد
گر درد اين پرده چرخ پرده در
رخت بر بندم روم جاي دگر
گر سحر ويران کنند اين سقف و بام
خانه ديگر بسازم وقت شام
گر ز يک کنجم براند روزگار
گوشه ديگر نمايم اختيار
ما که عمري پرده‌داري کرده‌ايم
در حوادث بردباري کرده‌ايم
گاه جاروبست و گه گرد و نسيم
کهنه نتوان کرد اين عهد قديم
ما نمي‌ترسيم از تقدير و بخت
آگهيم از عمق اين گرداب سخت
آنکه داد اين دوک ما را رايگان
پنبه خواهد داد بهر ريسمان
هست بازاري دگر اي خواجه تاش
کاندر آنجا مي‌شناسند اين قماش
صد خريدار و هزاران گنج زر
نيست چون يک ديده صاحب نظر
تو نديدي پرده ديوار را
چون ببيني پرده اسرار را
خرده مي‌گيري همي بر عنکبوت
خود نداري هيچ جز باد بروت
ما تمام از ابتدا بافنده‌ايم
حرفت ما اين بود تا زنده‌ايم
سعي کرديم آنچه فرصت يافتيم
بافتيم و بافتيم و بافتيم
پيشه‌ام اين ست گر کم يا زياد
من شدم شاگرد و ايام اوستاد
کار ما اينگونه شد کار تو چيست
بار ما خالي است دربار تو چيست
مي نهم دامي شکاري مي زنم
جوله‌ام هر لحظه تاري مي‌تنم
خانه من از غباري چون هباست
آن سرايي که تو مي سازي کجاست
خانه من ريخت از باد هوا
خرمن تو سوخت از برق هوي
من بري گشتم ز آرام و فراغ
تو فکندي باد نخوت در دماغ
ما زديم اين خيمه سعي و عمل
تا بداني قدر وقت بي بدل
گر که محکم بود و گر سست اين بنا
از براي ماست نز بهر شما
گر به کار خويش مي‌پرداختي
خانه‌اي زين آب و گل مي‌ساختي
مي گرفتي گر به همت رشته‌اي
داشتي در دست خود سر رشته‌اي
عارفان از جهل رخ برتافتند
تار و پودي چند در هم بافتند
دوختند اين ريسمان ها را به هم
از دراز و کوته و بسيار و کم
رنگرز شو تا که در خم هست رنگ
برق شد فرصت نمي داند درنگ
گر بنايي هست بايد برفراشت
اي بسا امروز کان فردا نداشت
نقد امروز ار ز کف بيرون کنيم
گر که فردايي نباشد چون کنيم
عنکبوت اي دوست جولاي خداست
چرخه‌اش مي گردد اما بي صداست
بر سر راهي گدائي تيره‌روز
ناله‌ها ميکرد با صد آه و سوز
کاي خدا بي خانه و بي روزيم
ز آتش ادبار خوش ميسوزيم
شد پريشاني چو باد و من چو کاه
پيش باد از کاه آسايش مخواه
ساختم با آنکه عمري سوختم
سوختم يک عمر و صبر آموختم
آسمان کس را بدين پستي نکشت
چون من از درد تهيدستي نکشت
هيچکس مانند من حيران نشد
روز و شب سرگشته بهر نان نشد
ايستادم در پس درها بسي
داد دشنامم کسي و ناکسي
رشته را رشتم ولي از هم گسيخت
بخت را خواندم ولي از من گريخت
پيش من خوردند مردم نان گرم
من همي خون جگر خوردم ز شرم
ديده‌ام رنگي نديد از رخت نو
سير يک نوبت نخوردم نان جو
اين ترازو گر ترازوي خداست
اين کژي و نادرستي از کجاست
در زمستانم تف دل آتش است
برف و باران خوابگاه و پوشش است
آبرو بردم نديدم از تو روي
گم شدم هرگز نکردي جستجوي
گفتش اندر گوش دل رب ودود
گر نبودي کاردان جرم تو بود
نيست راه کج ره حق جليل
کجروان را حق نميگردد دليل
تو براه من بنه گامي تمام
تا منت نزديک آيم بيست گام
گر به نام حق گشائي دفتري
جز در اخلاص نشناسي دري
گر کني آئينه ي ما را نظر
عيبهايت سر بسر گردد هنر
ما ترا بي توشه نفرستاده‌ايم
آنچه مي‌بايست دادن داده‌ايم
دست داديمت که تا کاري کني
درهمي گر هست ديناري کني
پاي داديمت که باشي پا بجاي
وارهاني خويش را از تنگناي
چشم دادم تا دلت ايمن کند
بر تو راه زندگي روشن کند
بر تن خاکي دميدم جان پاک
خيرگيها ديدم از يک مشت خاک
تا تو خاکي را منظم شد نفس
اي عجب خود را پرستيدي و بس
ما کسي را ناشتا نگذاشتيم
اين بنا از بهر خلق افراشتيم
کار ما جز رحمت و احسان نبود
هيچگاه اين سفره بي مهمان نبود
در نمي‌بندد بکس دربان ما
کم نميگردد ز خوردن نان ما
آنکه جان کرده است بي خواهش عطا
نان کجا دارد دريغ از ناشتا
اين توانائي که در بازوي تست
شاهد بخت است و در پهلوي تست
گنجها بخشيدمت اي ناسپاس
که نگنجد هيچکس را در قياس
آنچه گفتي نيست يک يک در تو هست
گنجها داري و هستي تنگدست
عقل و راي و عزم و همت گنج تست
بهترين گنجور سعي و رنج تست
عارفان چون دولت از ما خواستند
دست و بازوي توانا خواستند
ما نميگوئيم سائل در مزن
چون زدي اين در در ديگر مزن
آنکه بر خوان کريمان کرد پشت
از لئيمان بشنود حرف درشت
آن درشتي کيفر خودکامهاست
ورنه بهر نامجويان نامهاست
هيچ خودبين از خدا خرسند نيست
شاخ بي بر در خور پيوند نيست
زين همه شادي چراغم خواستي
از کريمان از چه رو کم خواستي
نور حق همواره در جلوه‌گريست
آنکه آگه نيست از بينش بريست
گلبن ما باش و بهر ما بروي
هم صفا از ما طلب هم رنگ و بوي
زارع ما خوشه را خروار کرد
هر چه کم کردند او بسيار کرد
تا نباشي قطره دريا چون شوي
تا نه‌اي گم گشته پيدا چون شوي
برد دزدي را سوي قاضي عسس
خلق بسياري روان از پيش و پس
گفت قاضي کاين خطاکاري چه بود
دزد گفت از مردم آزاري چه سود
گفت بدکردار را بد کيفر است
گفت بدکار از منافق بهتر است
گفت هان بر گوي شغل خويشتن
گفت هستم همچو قاضي راهزن
گفت آن زرها که بردستي کجاست
گفت در هميان تلبيس شماست
گفت آن لعل بدخشاني چه شد
گفت مي‌دانيم و مي‌داني چه شد
گفت پيش کيست آن روشن نگين
گفت بيرون آر دست از آستين
دزدي پنهان و پيدا کار توست
مال دزدي جمله در انبار توست
تو قلم بر حکم داور مي‌بري
من ز ديوار و تو از در مي‌بري
حد بگردن داري و حد مي‌زني
گر يکي بايد زدن صد مي‌زني
مي‌زنم گر من ره خلق اي رفيق
در ره شرعي تو قطاع الطريق
مي‌برم من جامه درويش عور
تو ربا و رشوه مي‌گيري بزور
دست من بستي براي يک گليم
خود گرفتي خانه از دست يتيم
من ربودم موزه و طشت و نمد
تو سيهدل مدرک و حکم و سند
دزد جاهل گر يکي ابريق برد
دزد عارف دفتر تحقيق برد
ديده‌هاي عقل گر بينا شوند
خود فروشان زودتر رسوا شوند
دزد زر بستند و دزد دين رهيد
شحنه ما را ديد و قاضي را نديد
من براه خود نديدم چاه را
تو بديدي کج نکردي راه را
مي‌زدي خود پشت پا بر راستي
راستي از ديگران مي‌خواستي
ديگر اي گندم نماي جو فروش
با رداي عجب عيب خود مپوش
چيره‌دستان مي‌ربايند آنچه هست
مي‌برند آنگه ز دزد کاه دست
در دل ما حرص آلايش فزود
نيت پاکان چرا آلوده بود
دزد اگر شب گرم يغما کردنست
دزدي حکام روز روشن است
حاجت ار ما را ز راه راست برد
ديو قاضي را بهرجا خواست برد
اينچنين خواندم که روزي روبهي
پايبند تله گشت اندر رهي
حيله روباهيش از ياد رفت
خانه تزوير را بنياد رفت
گر چه ز آئين سپهر آگاه بود
هر چه بود آن شير و اين روباه بود
تيره روزش کرد چرخ نيل فام
تا شود روشن که شاگرديست خام
با همه تردستي از پاي اوفتاد
دل به رنج و تن به بدبختي نهاد
گر چه در نيرنگ سازي داشت دست
بند نيرنگ قضايش دست بست
حرص با رسوائيش همراه کرد
تيغ ذلت ناخنش کوتاه کرد
بود روز کار و يارائي نداشت
بود وقت رفتن و پائي نداشت
آهني سنگين دمش را کنده بود
مرگ را مي‌ديد اما زنده بود
مي‌فشردي اشکم ناهار را
مي‌گزيدي حلقه و مسمار را
دام تأديب است دام روزگار
هر که شد صياد آخر شد شکار
ماکيانها کشته بود اين روبهک
زان سبب شد صيد روباه فلک
خيرگيها کرده بود اين خودپسند
خيرگي را چاره زندانست و بند
ماکياني ساده از ده دور گشت
بر سر آن تله و روبه گذشت
از بلاي دام و زندان بي خبر
گفت زان کيست اين ايوان و در
گفت روبه اين در و ايوان ماست
پوستين دوزيم و اين دکان ماست
هست ما را بهتر از هر خواسته
اندرين دکان دمي آراسته
ساده و پاکيزه و زيبا و نرم
همچو خز شايان و چون سنجاب گرم
مي‌فروشيم اين دم پر پشم را
باز کن وقت خريدن چشم را
گر دم ما را خريداري کني
همچو ما يک عمر طراري کني
گر ز مهر اين دم به بنديمت به دم
راه را هرگز نخواهي کرد گم
گر ز رسم و راه ما آگه شوي
ماکياني بس کني روبه شوي
گر که بربندي در چون و چرا
سودها بيني در اين بيع و شري
بايد آن دم کژت کندن ز تن
وين دم نيکو بجايش دوختن
ماکيان را اين مقال آمد پسند
گفت بر گو دمت اي روباه چند
گفت بايد ديد کالا را نخست
ور نه اين بيع و شري نايد درست
گر خريداري در آي اندر دکان
نرخ آنگه پرس از بازارگان
ماکيان را آن فريب از راه برد
راست اندر تله روباه برد
کاش مي‌دانست روبه ناشتاست
وان نه دکان است دکان رياست
تا دهن بگشود بهر چند و چون
چنگ روباه از گلويش ريخت خون
آن دل فارغ ز خون آکنده شد
وان سر بي باک از تن کنده شد
ره نديده روي بر راهي نهاد
چشم بسته پاي در چاهي نهاد
هيچ نگرفت و گرفتند آنچه داشت
هم گذشت از کار دم هم سر گذاشت
بر سر آنست نفس حيله‌ساز
که کند راهي سوي راه تو باز
تا در آن ره سربپيچاند ترا
وندر آن آتش بسوزاند ترا
اهرمن هرگز نخواهد بست در
تا ترا ميافتد از کويش گذر
در جوارت حرص زان دکان گشود
که تو بر بندي دکان خويش زود
تا شوي بيدار رفتست آنچه هست
تا بداني کيستي رفتي ز دست
با مسافر دزد چون گرديد دوست
زاد و برگ آن مسافر زان اوست
گوهر کان هوي جز سنگ نيست
آب و رنگش جز فريب و رنگ نيست
قاضي کشمر ز محضر شامگاه
رفت سوي خانه با حالي تباه
هر کجا در ديد بر ديوار زد
بانگ بر دربان و خدمتکار زد
کودکان را راند با سيلي و مشت
گربه را با چوبدستي خست و کشت
خشم هم بر کوزه هم بر آب کرد
هم قدح هم کاسه را پرتاب کرد
هر چه کم گفتند او بسيار گفت
حرفهاي سخت و ناهموار گفت
کرد خشم آلوده سوي زن نگاه
گفت کز دست تو روزم شد سياه
تو ز سرد و گرم گيتي بي خبر
من گرفتار هزاران شور و شر
تو غنودي من دويدم روز و شب
کاستم من تو فزودي اي عجب
تو شدي دمساز با پيوند و دوست
چرخ روزي صد ره از من کند پوست
ناگواريها مرا برد از ميان
تو غنودي در حرير و پرنيان
تو نشستي تا بيارندت ز در
ما بياورديم با خون جگر
هر چه کردم گرد با وزر و وبال
تو بپاي آز کردي پايمال
توشه بستم از حلال و از حرام
هم تو خوردي گاه پخته گاه خام
تا که چشمت ديد هميان زري
کردي از دل آرزوي زيوري
تا يتيم از يک بمن بخشيد نيم
تو خريدي گوهر و در يتيم
کور و عاجز بس در افکندم بچاه
تا که شد هموار از بهر تو راه
از پي يک راست گفتم صد دروغ
ماست را من بردم و مظلوم دوغ
سنگها انداختم در راه‌ها
اشکها آميختم با آه‌ها
بدره زر ديدم و رفتم ز دست
بي تامل روز را گفتم شب است
حق نهفتم بافتم افسانه‌ها
سوختم با تهمتي کاشانه‌ها
اين سخنها بهر تو گفتم تمام
تو چه گفتي آرميدي صبح و شام
ريختم بهر تو عمري آبرو
تو چه کردي از براي من بگو
رشوت آوردم تو مال اندوختي
تيرگي کردم تو بزم افروختي
تا به مرداري بيالودم دهن
تو حسابي ساختي از بهر من
خدمت محضر ز من نايد دگر
هر که را خواهي بجاي من ببر
بعد ازين نه پيروم نه پيشوا
چون تو اندر خانه خواهم کرد جا
چون تو خواهم بود پاک از هر حساب
جز حساب سيرو گشت و خورد و خواب
زن بلطف و خنده گفت اينکار چيست
با در و ديوار اين پيکار چيست
امشب از عقل و خرد بيگانه‌اي
گر نه مستي بيگمان ديوانه‌اي
کودکان را پاي بر سر ميزني
مشت بر طومار و دفتر ميزني
خودپسنديدن و بال است و گزند
ديگران را کي پسندد خودپسند
من نميگويم که کاري داشتم
يا چو تو بر دوش باري داشتم
ميروم فردا من از خانه برون
تو بر افراز اين بساط واژگون
ميروم من يک دو روز اينجا بمان
همچو من دانستنيها را بدان
عارفان علم و عمل پيوسته‌اند
ديده‌اند اول سپس دانسته‌اند
زن چو از خانه سحرگه رخت بست
خانه ديوانخانه شد قاضي نشست
گاه خط بنوشت و گاه افسانه خواند
ماند اما بيخبر از خانه ماند
روزي اندر خانه سخت آشوب شد
گفتگوي مشت و سنگ و چوب شد
خادم و طباخ و فراش آمدند
تا توانستند دربان را زدند
پيش قاضي آن دروغ اين راست گفت
در حقيقت هر چه هر کس خواست گفت
عيبها گفتند از هم بيشمار
رازهاي بسته کردند آشکار
گفت دربان اين خسان اهريمنند
مجرمند و بي گنه راميزنند
باز کردم هر سه را امروز مشت
برگرفتم بار دزديشان ز پشت
بانگ زد خادم بر او کي خود پرست
قفل مخزن را که ديشب ميشکست
کوزه روغن تو ميبردي بدوش
يا براي خانه يا بهر فروش
خواجه از آغاز شب در خانه بود
حاجب از بهر که در را ميگشود
دايه آمد گفت طفل شيرخوار
گشته رنجور و نميگيرد قرار
گفت ناظر دختر من ديده است
مطبخي کشک و عدس دزديده است
ناگهان فراش همياني گشود
گفت کاين زرها ميان هيمه بود
باغبان آمد که دزد اين ناظر است
غائبست از حق اگر چه حاضر است
زر فزون ميگيرد و کم ميخرد
آنچه دينار است و درهم ميبرد
ميکند از ما به جور و ظلم پوست
خواجه مهمانست صاحبخانه اوست
دوش يک من هيمه را باري نوشت
خوشه‌اي آورد و خرواري نوشت
از کنار در کنيز آواز داد
بعد ازين نان را کجا بايد نهاد
کودکان نان و عسل را خورده‌اند
سفره‌اش را نيز با خود برده‌اند
ديد قاضي خانه پرشور و شر است
محضر است اما دگرگون محضر است
کار قاضي جز خط و دفتر نبود
آشنا با اين چنين محضر نبود
او چه ميدانست آشوب از کجاست
وين کم و افزون که افزود و که کاست
چون امين نشناخت از دزد و دغل
دفتر خود را نهاد اندر بغل
گفت زين جنگ و جدل سر خيره گشت
بايدم رفتن گه محضر گذشت
چون ز جا برخاست زن در را گشود
گفت ديدي آنچه گفتم راست بود
تو به محضر داوري کردي هزار
ليک اندر خانه درماندي ز کار
گر چه ترساندي خلايق را بسي
از تو در خانه نميترسد کسي
تو بسي گفتي ز کار خويشتن
من نگفتم هيچ و ديدي کار من
تا تو اندر خانه ديدي گير و دار
چند روزي ماندي و کردي فرار
من کنم صد شعله در يکدم خموش
گاه دستم گاه چشمم گاه گوش
هر که بيني رشته‌اي دارد بدست
هر کجا راهي است رهپوئيش هست
تو چه ميداني که دزد خانه کيست
زين حکايت حق کدام افسانه چيست
زن بدام افکند دزد خانه را
از حقيقت دور کرد افسانه را
گفت سوزن با رفوگر وقت شام
شب شد و آخر نشد کارت تمام
روز و شب بيهوده سوزن ميزني
هر دمي صد زخم بر من ميزني
من ز خون رنگين شدم در مشت تو
بسکه خون ميريزد از انگشت تو
زينهمه نخهاي کوتاه و بلند
گه شدم سرگشته گاهي پايبند
گه زبون گرديدم و گه ناتوان
گه شکستم گه خميدم چون کمان
چون فتادم يا فروماندم ز کار
تو همي راندي به پيشم با فشار
ميبري هر جا که ميخواهي مرا
ميفزائي کار و ميکاهي مرا
من بسر اين راه پيمودم همي
خون دل خوردم نياسودم دمي
گاهم انگشتانه ميکوبد بسر
گاه رويم ميکشد گاه آستر
گر تو زاسايش بري گشتي و دور
بهر من آسايشي باشد ضرور
گفت در پاسخ رفوگر کاي رفيق
نيست هر رهپوي از اهل طريق
زين جهان و زين فساد و ريو و رنگ
تو چه خواهي ديد با اين چشم تنگ
روز مي‌بيني تو و من روزگار
کار مي‌بيني تو و من عيب کار
تو چه ميداني چه پيش آرد قضا
من هدف بودم قضا را سالها
ناله تو از نخ و ابريشم است
من خبردارم که هستي يکدم است
تو چه ميداني چها بر من رسيد
موي من شد زين سيهکاري سفيد
سوزني برتر ز سوزن نيستي
آگهي از جامه از تن نيستي
من نهان را بينم و تو آشکار
تو يکي ميداني اما من هزار
من درينجا هر چه سوزن ميزنم
سوزني بر چشم روشن مي‌زنم
من چو گردم خسته فرصت بگذرد
چون گذشت آنگه که بازش آورد
چونکه تن فرسودني و بينواست
گر هم از کارش بفرسائي رواست
چون دل شوريده روزي خون شود
به کاز آن خون چهره‌اي گلگون شود
ديده را چون عاقبت ناديدن است
به که نيکو بنگرد تا روشن است
از چه وامانم چو فرصت رفتني است
چون نگويم کاين حکايت گفتني است
خرقه‌ها با سوزني کردم رفو
سوزني کن خرقه دل دوخت کو
خون دگر شد خون دل خوردن دگر
تو نديدي پارگيهاي جگر
پاره هر جامه را سوزن بدوخت
سوزني صد رنگ پيراهن بدوخت
پاره جان در رگ و بند است و پي
سوزنش کي چاره خواهد کرد کي
سوزني بايد که در دل نشکند
جاي جامه بخيه اندر جان زند
جهد را بسيار کن عمر اندکي است
کار را نيکو گزين فرصت يکي است
کاردانان چون رفو آموختند
پاره‌هاي وقت بر هم دوختند
عمر را بايد رفو با کار کرد
وقت کم را با هنر بسيار کرد
کار را از وقت چون کردي جدا
اين يکي گردد تباه آن يک هبا
گر چه اندر ديده و دل نور نيست
تا نفس باقي است تن معذور نيست
تو چو زري اي روان تابناک
چند باشي بسته زندان خاک
بحر مواج ازل را گوهري
گوهر تحقيق را سوداگري
واگذار اين لاشه ناچيز را
در نورد اين راه آفت خيز را
زر کاني را چه نسبت با سفال
شير جنگي را چه خويشي با شغال
باخرد صلحي کن و رائي بزن
کژدم تن را بسر پائي بزن
هيچ پاکي همچو تو پاکيزه نيست
گوش هستي را چنين آويزه نيست
تو يکي تابنده گوهر بوده‌اي
رخ چرا با تيرگي آلوده‌اي
تو چراغ ملک تاريک تني
در سياهي‌ها چو مهر روشني
از نظر پنهاني از دل نيستي
کاش ميگفتي کجائي کيستي
محبس تن بشکن و پرواز کن
اين نخ پوسيده از پا باز کن
تا ببيني کآنچه ديد ماسواست
تا بداني خلوت پاکان جداست
تا بداني صحبت ياران خوشست
گير و دار زلف دلداران خوشست
تا ببيني کعبه مقصود را
بر گشائي چشم خواب آلود را
تا نمايندت بهنگام خرام
سيرگاهي خالي از صياد و دام
تا بياموزند اسرار حقت
تا کنند از عاشقان مطلقت
تا تو پنهان از تو چون و چندهاست
عهدها ميثاقها پيوندهاست
چند در هر دام بايد گشت صيد
چند از هر ديو بايد ديد کيد
چند از هر تيغ بايد باخت سر
چند از هر سنگ بايد ريخت پر
مرغک اندر بيضه چون گردد پديد
گويد اينجا بس فراخ است و سپيد
عاقبت کان حصن سخت از هم شکست
عالمي بيند همه بالا و پست
گه پرد آزاد در کهسارها
گه چمد سر مست در گلزارها
گاه بر چيند ز بامي دانه‌اي
سر کند خوش نغمه مستانه‌اي
جست و خيز طائران بيند همي
فارغ اندر سبزه بنشيند دمي
بينوائي مهره‌اي تابنده داشت
کاز فروغش ديده و دل زنده داشت
خيره شد فرجام زان جلوه‌گري
بردش از شادي بسوي گوهري
گفت اين لعلست از من ميخرش
گفت سنگست اين چه خواني گوهرش
رو که اين ما را نمي‌آيد بکار
گر متاعي خوبتر داري بيار
دکه خر مهره جاي ديگر است
تحفه گوهر فروشان گوهر است
برتري تنها برنگ و بوي نيست
آينه جان از براي روي نيست
تا نداند دخل و خرجش چند بود
هيچ بازرگان نخواهد برد سود
چشم جانرا بي نگه ديدارهاست
پاي دل را بي قدم رفتارهاست
اشک طرف ديده را گرديد و رفت
اوفتاد آهسته و غلتيد و رفت
بر سپهر تيره هستي دمي
چون ستاره روشني بخشيد و رفت
گر چه درياي وجودش جاي بود
عاقبت يکقطره خون نوشيد و رفت
گشت اندر چشمه خون ناپديد
قيمت هر قطره را سنجيد و رفت
من چو از جور فلک بگريستم
بر من و بر گريه‌ام خنديد و رفت
رنجشي ما را نبود اندر ميان
کس نميداند چرا رنجيد و رفت
تا دل از اندوه گرد آلود گشت
دامن پاکيزه را بر چيد و رفت
موج و سيل و فتنه و آشوب خاست
بحر طوفاني شد و ترسيد و رفت
همچو شبنم در گلستان وجود
بر گل رخساره‌اي تابيد و رفت
مدتي در خانه دل کرد جاي
مخزن اسرار جان را ديد و رفت
رمزهاي زندگاني را نوشت
دفتر و طومار خود پيچيد و رفت
شد چو از پيچ و خم ره با خبر
مقصد تحقيق را پرسيد و رفت
جلوه و رونق گرفت از قلب و چشم
ميوه‌اي از هر درختي چيد و رفت
عقل دورانديش با دل هر چه گفت
گوش داد و جمله را بشنيد و رفت
تلخي و شيريني هستي چشيد
از حوادث با خبر گرديد و رفت
قاصد معشوق بود از کوي عشق
چهره عشاق را بوسيد و رفت
اوفتاد اندر ترازوي قضا
کاش ميگفتند چند ارزيد و رفت
با بنفشه لاله گفت اي بيخبر
طرف گلشن را منظم کرده‌اند
از براي جلوه گلهاي چمن
رنگ را با بوي توام کرده‌اند
اندرين بزم طرب گوئي ترا
غرق در درياي ماتم کرده‌اند
از چه معني در شکستي بي سبب
چون بخاکت ريشه محکم کرده‌اند
از چه رويت در هم و پشتت خم است
از چه رو کار تو درهم کرده‌اند
از چه خود را پشت سر مي‌افکني
چون به يارانت مقدم کرده‌اند
در زيان اين قباي نيلگون
در تو زشتي را مسلم کرده‌اند
گفت بهر بردن بار قضا
عاقلان پشت از ازل خم کرده‌اند
عارفان از بهر افزودن بجان
از هوي و از هوس کم کرده‌اند
ياد حق بر ياد خود بگزيده‌اند
کار ابراهيم ادهم کرده‌اند
رهروان اين گذرگاه آگهند
توش راه خود فراهم کرده‌اند
گله‌هاي معني از فرسنگها
گرگ خود را ديده و رم کرده‌اند
چون در آخر جمله شاديها غم است
هم ز اول خوي با غم کرده‌اند
تو نميداني که از بهر خزان
باغ را شاداب و خرم کرده‌اند
تو نمي‌بيني چه سيلابي نهان
در دل هر قطره شبنم کرده‌اند
هر کسي را با چراغ بينشي
راهي اين راه مظلم کرده‌اند
از صبا گوئي تو و ما از سموم
بهر ما اين شهد را سم کرده‌اند
تو خوشي بيني و ما پژمردگي
هر کجا نقشي مجسم کرده‌اند
ما بخود چيزي نکرديم اختيار
کارفرمايان عالم کرده‌اند
کرده‌اند ار پرسشي در کار ما
خلقت و تقدير با هم کرده‌اند
درزي و جولاهه ما صنع خويش
در پس اين سبز طارم کرده‌اند
تاجري در کشور هندوستان
طوطئي زيبا خريد از دوستان
خواجه شد در دام مهرش پاي بند
دل ز کسب و کار خود يکباره کند
در کنار او نشستي صبح و شام
نه نصيحت گوش کردي نه پيام
تا شد آن طوطي براي سودگر
هم رفيق خانه هم يار سفر
هر زمانش زير پا شکر فشاند
گاه بر دوش و گهي بر سر نشاند
بزم خالي شد شبي از اين و آن
خانه ماند و طوطي و بازارگان
گفت سوداگر بطوطي کاي عزيز
خواب از من برده ادراک و تميز
چونکه امشب خانه از مردم تهي است
خفتن ما هر دو شرط عقل نيست
نوبت کار است اهل کار باش
من چو خفتم ساعتي بيدار باش
دخمه بسيار است اين ويرانه را
پاسباني کن يک امشب خانه را
چون نگهبانان بهر سو کن نظر
بام کوتاهست گر بسته است در
طوطيک پر کرد زان گفتار گوش
شد سراپا از براي کار هوش
سودگر خفت و ز شب پاسي گذشت
هم قفس هم خانه قيراندود گشت
برفکند از گوشه‌اي دزدي کمند
شد بزير آهسته از بام بلند
موش در انبار شد دهقان کجاست
بيم طوفانست کشتيبان کجاست
هر چه ديد و يافت چون ارزنش چيد
غير انبان شکر کان را نديد
کرد هميانها تهي آن جيب بر
زانکه جيب خويش را ميخواست پر
دزد بار خويش بست و شد روان
خانه خالي بماند و پاسبان
صبحدم برخاست بازرگان ز خواب
حجره‌ها را ديد بي فرش و خراب
خواست کز همسايه گيرد کوزه‌اي
گشت يکساعت براي موزه‌اي
کرد از انبار و از مخزن گذر
نه اثر از خشک ديد و نه ز تر
چشم طوطي چون ببازرگان فتاد
بانگ زد کاي خواجه صبحت خير باد
گفت آب اين غرقه را از سر گذشت
کار من ديگر ز خير و شر گذشت
سودم آخر دود شد سرمايه خاک
خانه مانند کف دست است پاک
فرشها کو کيسه‌هاي زر کجاست
گفت خامش کيسه شکر بجاست
گفت ديشب در سراي ما که بود
گفت شخصي آمد اما رفت زود
گفت دستار مرا بر سر نداشت
گفت من ديدم که شکر بر نداشت
گفت مهر و بدره از جيبم که برد
گفت کس يکذره زين شکر نخورد
زانچه گفتي نکته‌ها آموختم
چشم روشن بين بهر سو دوختم
هر کجا کردم نگاه از پيش و پس
کاله اين انبان شکر بود و بس
پيش ما اي خواجه شکر پر بهاست
تا چه چيز ارزنده در نزد شماست
عاقلي ديوانه‌اي را داد پند
کز چه بر خود مي‌پسندي اين گزند
ميزنند اوباش کويت سنگها
ميدوانندت ز پي فرسنگها
کودکان پيراهنت را ميدرند
رهروان کفش و کلاهت ميبرند
ياوه ميگوئي چه ميگوئي سخن
کينه ميجوئي چو مي‌بندي دهن
گر بخندي ور بگريي زار زار
بر تو ميخندند اهل روزگار
نان فرستاديم بهرت وقت شب
نان نخوردي خاک خوردي اي عجب
آب داديمت فکندي جام آب
آب جوي و برکه خوردي چون دواب
خوابگاه اندر سر ره ساختي
بستر آوردند دور انداختي
برگرفتي زادمي چون ديو روي
آدمي بودي و گشتي ديو خوي
دوش طفلان بر سرت گل ريختند
تا تو سر برداشتي بگريختند
نانوا خاکستر افشاندت بچشم
آن جفا ديدي نکردي هيچ خشم
رندي از آتش کف دست تو خست
سوختي آتش نيفکندي ز دست
چون تو کس ناخورده مي مستي نکرد
خوي با بدبختي و پستي نکرد
مست را مستي اگر يک ره بود
مستي تو هر گه و بيگه بود
بس طبيبانند در بازار و کوي
حالت خود با يکي زايشان بگوي
گفت من ديوانگي کردم هزار
تا بديدم جلوه پروردگار
ديده زين ظلمت به نور انداختم
شمع گشتم هيمه دور انداختم
تو مرا ديوانه خواني اي فلان
ليک من عاقلترم از عاقلان
گر که هر عاقل چو من ديوانه بود
در جهان بس عاقل و فرزانه بود
عارفان کاين مدعا را يافتند
گم شدند از خود خدا را يافتند
من همي بينم جلال اندر جلال
تو چه مي‌بيني به جز وهم و خيال
من همي بينم بهشت اندر بهشت
تو چه مي‌بيني بغير از خاک و خشت
چون سرشتم از گل است از نور نيست
گر گلم ريزند بر سر دور نيست
گنجها بردم که نايد در حساب
ذره‌ها ديدم که گشته است آفتاب
عشق حق در من شرار افروخته است
من چه ميدانم که دستم سوخته است
چون مرا هجرش بخاکستر نشاند
گو بيفشان هر که خاکستر فشاند
تو همي اخلاص را خواني جنون
چون تواني چاره کرد اين درد چون
از طبيبم گر چه مي‌دادي نشان
من نمي‌بينم طبيبي در جهان
من چه دانم کان طبيب اندر کجاست
ميشناسم يک طبيب آنهم خداست
پيرمردي مفلس و برگشته بخت
روزگاري داشت ناهموار و سخت
هم پسر هم دخترش بيمار بود
هم بلاي فقر و هم تيمار بود
اين دوا ميخواستي آن يک پزشک
اين غذايش آه بودي آن سرشک
اين عسل ميخواست آن يک شوربا
اين لحافش پاره بود آن يک قبا
روزها ميرفت بر بازار و کوي
نان طلب ميکرد و ميبرد آبروي
دست بر هر خودپرستي ميگشود
تا پشيزي بر پشيزي ميفزود
هر اميري را روان ميشد ز پي
تا مگر پيراهني بخشد به وي
شب بسوي خانه مي آمد زبون
قالب از نيرو تهي دل پر ز خون
روز سائل بود و شب بيمار دار
روز از مردم شب از خود شرمسار
صبحگاهي رفت و از اهل کرم
کس ندادش نه پشيز و نه درم
از دري ميرفت حيران بر دري
رهنورد اما نه پائي نه سري
ناشمرده برزن و کوئي نماند
ديگرش پاي تکاپوئي نماند
درهمي در دست و در دامن نداشت
ساز و برگ خانه برگشتن نداشت
رفت سوي آسيا هنگام شام
گندمش بخشيد دهقان يک دو جام
زد گره در دامن آن گندم فقير
شد روان و گفت کاي حي قدير
گر تو پيش آري بفضل خويش دست
برگشائي هر گره کايام بست
چون کنم يارب در اين فصل شتا
من عليل و کودکانم ناشتا
ميخريد اين گندم ار يک جاي کس
هم عسل زان ميخريدم هم عدس
آن عدس در شوربا ميريختم
وان عسل با آب مي‌آميختم
درد اگر باشد يکي دارو يکي است
جان فداي آنکه درد او يکي است
بس گره بگشوده‌اي از هر قبيل
اين گره را نيز بگشا اي جليل
اين دعا ميکرد و مي‌پيمود راه
ناگه افتادش به پيش پا نگاه
ديد گفتارش فساد انگيخته
وان گره بگشوده گندم ريخته
بانگ بر زد کاي خداي دادگر
چون تو دانائي نميداند مگر
سالها نرد خدائي باختي
اين گره را زان گره نشناختي
اين چه کار است اي خداي شهر و ده
فرقها بود اين گره را زان گره
چون نمي‌بيند چو تو بيننده‌اي
کاين گره را برگشايد بنده‌اي
تا که بر دست تو دادم کار را
ناشتا بگذاشتي بيمار را
هر چه در غربال ديدي بيختي
هم عسل هم شوربا را ريختي
من ترا کي گفتم اي يار عزيز
کاين گره بگشاي و گندم را بريز
ابلهي کردم که گفتم اي خداي
گر تواني اين گره را برگشاي
آن گره را چون نيارستي گشود
اين گره بگشودنت ديگر چه بود
من خداوندي نديدم زين نمط
يک گره بگشودي و آنهم غلط
الغرض برگشت مسکين دردناک
تا مگر برچيند آن گندم ز خاک
چون براي جستجو خم کرد سر
ديد افتاده يکي هميان زر
سجده کرد و گفت کاي رب ودود
من چه دانستم ترا حکمت چه بود
هر بلائي کز تو آيد رحمتي است
هر که را فقري دهي آن دولتي است
تو بسي زانديشه برتر بوده‌اي
هر چه فرمان است خود فرموده‌اي
زان بتاريکي گذاري بنده را
تا ببيند آن رخ تابنده را
تيشه زان بر هر رگ و بندم زنند
تا که با لطف تو پيوندم زنند
گر کسي را از تو دردي شد نصيب
هم سرانجامش تو گرديدي طبيب
هر که مسکين و پريشان تو بود
خود نميدانست و مهمان تو بود
رزق زان معني ندادندم خسان
تا ترا دانم پناه بيکسان
ناتواني زان دهي بر تندرست
تا بداند کآنچه دارد زان تست
زان به درها بردي اين درويش را
تا که بشناسد خداي خويش را
اندرين پستي قضايم زان فکند
تا تو را جويم تو را خوانم بلند
من به مردم داشتم روي نياز
گرچه روز و شب در حق بود باز
من بسي ديدم خداوندان مال
تو کريمي اي خداي ذوالجلال
بر در دونان چو افتادم ز پاي
هم تو دستم را گرفتي اي خداي
گندمم را ريختي تا زر دهي
رشته‌ام بردي که تا گوهر دهي
در تو پروين نيست فکر و عقل و هوش
ورنه ديگ حق نمي‌افتد ز جوش
باغباني قطره‌اي بر برگ گل
ديد و گفت اين چهره جاي اشک نيست
گفت من خنديده‌ام تا زاده‌ام
دوش بر خنديدنم بلبل گريست
من همي خندم برسم روزگار
کاين چه ناهمواري و ناراستيست
خنده ما را حکايت روشن است
گريه بلبل ندانستم ز چيست
لحظه‌اي خوش بوده‌ايم و رفته‌ايم
آنکه عمر جاوداني داشت کيست
من اگر يک روزه تو صد ساله‌اي
رفتني هستيم گر يک يا دويست
درس عبرت خواند از اوراق من
هر که سوي من بفکرت بنگريست
خرمم با آنکه خارم همسر است
آشنا شد با حوادث هر که زيست
نيست گل را فرصت بيم و اميد
زانکه هست امروز و ديگر روز نيست
صبحدم صاحبدلي در گلشني
شد روان بهر نظاره کردني
ديد گلهاي سپيد و سرخ و زرد
ياسمين و خيري و ريحان و ورد
بر لب جوها دميده لاله‌ها
بر گل و سوسن چکيده ژاله‌ها
هر تني روشنتر از جاني شده
هر گل سرخي گلستاني شده
برگ گل شاداب و شبنم تابناک
هر دو از آلايش پندار پاک
گوئي آن صاحبنظر رائي نداشت
فکرت و شوق تماشائي نداشت
نه سوي زيبا رخي ميکرد روي
نه گلي نه غنچه‌اي ميکرد بوي
هر طرف گل بود آنجا وقت گشت
جمله را ميديد اما ميگذشت
در صف گلها بديد او ناگهان
که گل پژمرده‌اي گشته نهان
دور افتاده ز بزم يارها
خوي کرده با جفاي خارها
يکنفس بشکفته يک دم زيسته
صبحدم شبنم بر او بگريسته
رونقش بشکسته چرخ کوژ پشت
زشت گشته بر نکويان کرده پشت
الغرض صاحبدل روشن روان
آن گل پژمرده چيد و شد روان
جمله خنديدند گلهاي دگر
که نبودي عارف و صاحب‌نظر
زين همه زيبائي و جلوه‌گري
يک گل پژمرده با خود ميبري
اين معما را ندانستيم چيست
وينکه بر ما برتري داديش کيست
گفت گل در بوستان بسيار بود
ليک ما را نکته‌اي در کار بود
ما از آن معنيش چيديم اي فتي
که نچيند کس گل پژمرده را
کردم اين افتاده زان ره جستجوي
که بگردانند از افتاده روي
زان ببرديم اين گل بي آب و رنگ
که زمانه عرصه بر وي کرد تنگ
وقت اين گل ميرود حالي ز دست
ديگران را تا شبانگه وقت هست
من ببوئيدنش زان کردم هوس
کاين چنين گل را نبويد هيچ کس
دي شکفت از گلبن و امروز شد
اي عجب امروزها ديروز شد
عمر چون اوراق بي شيرازه بود
اين گل پژمرده ديشب تازه بود
چون خريداران گرفتيمش بدست
زانکه چرخ پير بازارش شکست
چونکه گلهاي دگر زيباترند
هم نظربازان بر آن بگذرند
خلق را باشد هواي رنگ و بو
کس نپرسد کان گل پژمرده کو
گفت گرگي با سگي دور از رمه
که سگان خويشند با گرگان همه
از چه گشتستيم ما از هم بري
خوي کردستيم با خيره‌سري
از چه معني خويشي ما ننگ شد
کار ما تزوير و ريو و رنگ شد
نگذري تو هيچگاه از کوي ما
ننگري جز خشمگين بر روي ما
اولين فرض است خويشاوند را
که بجويد گمشده پيوند را
هفته‌ها خون خوردم از زخم گلو
نه عيادت کردي و نه جستجو
ماهها ناليدم از تب زار زار
هيچ دانستي چه بود آن روزگار
بارها از پيري افتادم ز پا
هيچ از دستم گرفتي اي فتي
روزها صياد ناهارم گذاشت
هيچ پرسيدي چه خوردم شام و چاشت
اين چه رفتار است اي يار قديم
تو ظنين از ما و ما در رنج و بيم
از پي يک بره از شب تا سحر
بس دوانيدي مرا در جوي و جر
از براي دنبه يک گوسفند
بارها ما را رسانيدي گزند
آفت گرگان شدي در شهر و ده
غير صد راه از تو خويشاوند به
گفت اين خويشان وبال گردنند
دشمنان دوست ما را دشمنند
گر ز خويشان تو خوانم خويش را
کشته باشم هم بز و هم ميش را
ما سگ مسکين بازاري نه‌ايم
کاهل از سستي و بيکاري نه‌ايم
ما بکنديم از خيانتکار پوست
خواه دشمن بود خائن خواه دوست
با سخن خود را نميبايست باخت
خلق را از کارشان بايد شناخت
غير تا همراه و خيرانديش تست
صد ره ار بيگانه باشد خويش تست
خويش بد خواهي که غير از بد نخواست
از تو بيگانه است پس خويشي کجاست
رو که اين خويشي نمي‌آيد بکار
گله از ده رفت ما را واگذار
دزد عياري بفکر دستبرد
گاه ره ميزد گهي ره ميسپرد
در کمين رهنوردان مينشست
هم کله ميبرد و هم سر ميشکست
روز ميگرديد از کوئي بکوي
شب بسوي خانه‌ها ميکرد روي
از طمع بودش بدست اندر کمند
بر همه ديوار و بامش ميفکند
قفل از صندوق آهن ميگشود
خفته را پيراهن از تن مي‌ربود
يک شبي آن سفله بي ننگ و نام
جست ناگاه از يکي کوتاه بام
باز در آن راه کج بنهاد پاي
رفت با اهريمن ناخوب راي
اين چنين رفتن بچاه افتادن است
سرنگون از پرتگاه افتادن است
اندرين ره گرگها حيران شدند
شيرها بي ناخن و دندان شدند
نفس يغماگر چنان يغما کند
که ترا در يک نفس بي پا کند
هر که شاگرد طمع شد دزد شد
اين چنين مزدور اينش مزد شد
شد روان از کوچه‌اي تاريک و تنگ
تا کند با حيله دستي چند رنگ
ديد اندر ره دري را نيمه‌باز
شد درون و کرد آن در را فراز
شمع روشن کرد و رفت آهسته پيش
در عجب شد گربه از آهستگيش
خانه‌اي ويرانتر از ويرانه ديد
فقر را در خانه صاحبخانه ديد
وصلها را جانشين گشته فراق
بهر برد و باخت نه جفت و نه طاق
قصه‌اي جز عجز و استيصال نه
نامي از هستي به جز اطلاق نه
در شکسته حجره و ايوان سياه
نه چراغ و نه بساط و نه رفاه
پايه و ديوار از هم ريخته
بام ويران گشته سقف آويخته
در کناري رفته درويشي بخواب
شب لحافش سايه و روز آفتاب
بر کشيده فوطه‌اي پاره بسر
هم ز دزد و هم ز خانه بي‌خبر
خواب ايمن ليک بالين خشت و خاک
روح در تن ليک از پندار پاک
جسم خاکي بي‌نوا جان بي‌نياز
راه دل روشن در تحقيق باز
خاطرش خالي ز چون و چندها
فارغ از آلايش پيوندها
نه سبوئي و نه آبي در سبو
اين چنين کس از چه ميترسد بگو
حرص را در زير پاي افکنده بود
کشته آزند خلق او زنده بود
الغرض آن دزد چون چيزي نيافت
فوطه درويش بگرفت و شتافت
پا بدر بنهاد و بر ديوار شد
در فتاد و خفته زان بيدار شد
مشتها بر سر زد و برداشت بانگ
که نماند از هستي من نيم دانگ
دزد آمد خانه‌ام تاراج کرد
تو بر آر از جانش اي خلاق گرد
مايه را دزديد و نانم شد فطير
جاي نان سنگش ده اي رب قدير
هر چه عمري گرد کردم دزد برد
کارگر من بودم و او مزد برد
هيچ شد هم پرنيان و هم پلاس
مرده بود امشب عسس هنگام پاس
اي خدا بردند فرش و بسترم
موزه از پا بالش از زير سرم
لعل و مرواريد دامن دامنم
سيم از صندوقهاي آهنم
راه من بست آن سيه کار لئيم
راه او بر بند اي حي قديم
اي دريغا طاقه کشميريم
برگ و ساز روزگار پيريم
اي دريغ آن خرقه خز و سمور
که ز من فرسنگها گرديد دور
اي دريغا آن کلاه و پوستين
اي دريغا آن کمربند و نگين
سر بگرديد از غم و دل شد تباه
اي خدا با سر دراندازش بچاه
آنچه از من برد اي حق مجيب
ميستان از او به دارو و طبيب
دزد شد زان بوالفضولي خشمگين
بازگشت و فوطه را زد بر زمين
گفت بس کن فتنه اي زشت عنود
آنچه برديم از تو اين يک فوطه بود
تو چه داري غير ادبار اي دغل
ما چه پنهان کرده‌ايم اندر بغل
چند ميگوئي ز جاه و مال و گنج
تو نداري هيچ نه در شش نه پنج
دزدتر هستي تو از من اي دني
رهزن صد ساله را ره ميزني
بسکه گفتي خرقه کو و فرش کو
آبرويم بردي اي بي‌آبرو
اي دروغ و شر و تهمت دين تو
بر تو برمي‌گردد اين نفرين تو
فقر ميبارد همي زين سقف و بام
نه حلال است اندر اينجا نه حرام
دزد گردون پرده بردست از درت
بخت بنشاندست بر خاکسترت
من چه بردم زين سراي آه و سوز
تو چه داري اي گداي تيره‌روز
گفت در ويرانه دهر سپنج
گنج ما اين فوطه بود از مال و گنج
گر که خلقان است گر بيرنگ و رو
ما همين داريم از زشت و نکو
کشت ما را حاصل اين يک خوشه بود
عالم ما اندرين يک گوشه بود
هر چه هست اينست در انبان ما
گوي ازين بهتر نزد چوگان ما
از قباهائي که اينجا دوختند
غير ازين چيزي بما نفروختند
داده زين يک فوطه ما را روزگار
هم ضياغ و هم حطام و هم عقار
ساعتي فرش و زماني بورياست
شب لحافست و سحرگاهان رداست
گاه گردد ابره و گاه آستر
گه ز بام آويزمش گاهي ز در
پوستينش ميکنم فصل شتا
سفره‌ام اين است هر صبح و مسا
روزها چون جبه‌اش در بر کنم
شب ز اشکش غرق در گوهر کنم
از براي ما درين بحر عميق
غير ازين کشتي ندادند اي رفيق
هر گهر خواهي درين يک معدنست
خرقه و پاتابه و پيراهن است
ثروت من بود اين خلقان از آن
اينهمه بر سر زدم کردم فغان
در ره ما گمرهان بي‌نوا
هر زمان ره ميزند دزد هوي
گر که نور خويش را افزون کني
تيرگي را از جهان بيرون کني
کار ديو نفس ديگر گون شود
زين بساط روشني بيرون شود
گر سياهي را کني با خود شريک
هم سياهي از تو ماند مرده ريگ
کوش کاندر زير چرخ نيلگون
نور تو باشد ز هر ظلمت فزون
آز دزد است و ربودن کار اوست
چيره‌دستي رونق بازار اوست
او نشست آسوده و خفتيم ما
او نهفت انديشه و گفتيم ما
آخر اين طوفان کروي جان برد
آنچه در کيسه است در دامان برد
آخر اين بيباک دزد کهنه‌کار
از تو آن دزدد که بيش آيد بکار
نفس جان دزدد نه گاو و گوسفند
جز ببام دل نيندازد کمند
تا نيفتادي درين ظلمت ز پاي
روشني خواه از چراغ عقل و راي
آدميخوار است حرص خودپرست
دست او بر بند تا دستيت هست
گرگ راه است اين سيه دل رهنماي
بشکنش سر تا ترا نشکسته پاي
هر که با اهريمنان دمساز شد
در همه کردارشان انباز شد
اين پلنگ آنگه بيوبارد ترا
که تن خاکي زبون دارد ترا
مادر موسي چو موسي را به نيل
در فکند از گفته رب جليل
خود ز ساحل کرد با حسرت نگاه
گفت کاي فرزند خرد بي‌گناه
گر فراموشت کند لطف خداي
چون رهي زين کشتي بي ناخداي
گر نيارد ايزد پاکت بياد
آب خاکت را دهد ناگه بباد
وحي آمد کاين چه فکر باطل است
رهرو ما اينک اندر منزل است
پرده شک را برانداز از ميان
تا ببيني سود کردي يا زيان
ما گرفتيم آنچه را انداختي
دست حق را ديدي و نشناختي
در تو تنها عشق و مهر مادري است
شيوه ما عدل و بنده پروري است
نيست بازي کار حق خود را مباز
آنچه برديم از تو باز آريم باز
سطح آب از گاهوارش خوشتر است
دايه‌اش سيلاب و موجش مادر است
رودها از خود نه طغيان ميکنند
آنچه ميگوئيم ما آن ميکنند
ما به دريا حکم طوفان ميدهيم
ما به سيل و موج فرمان ميدهيم
نسبت نسيان بذات حق مده
بار کفر است اين بدوش خود منه
به که برگردي بما بسپاريش
کي تو از ما دوست‌تر ميداريش
نقش هستي نقشي از ايوان ماست
خاک و باد و آب سرگردان ماست
قطره‌اي کز جويباري ميرود
از پي انجام کاري ميرود
ما بسي گم گشته باز آورده‌ايم
ما بسي بي توشه را پرورده‌ايم
ميهمان ماست هر کس بينواست
آشنا با ماست چون بي آشناست
ما بخوانيم ار چه ما را رد کنند
عيب پوشيها کنيم ار بد کنند
سوزن ما دوخت هر جا هر چه دوخت
زاتش ما سوخت هر شمعي که سوخت
کشتئي زاسيب موجي هولناک
رفت وقتي سوي غرقاب هلاک
تند بادي کرد سيرش را تباه
روزگار اهل کشتي شد سياه
طاقتي در لنگر و سکان نماند
قوتي در دست کشتيبان نماند
ناخدايان را کياست اندکي است
ناخداي کشتي امکان يکي است
بندها را تار و پود از هم گسيخت
موج از هر جا که راهي يافت ريخت
هر چه بود از مال و مردم آب برد
زان گروه رفته طفلي ماند خرد
طفل مسکين چون کبوتر پر گرفت
بحر را چون دامن مادر گرفت
موجش اول وهله چون طومار کرد
تند باد انديشه پيکار کرد
بحر را گفتم دگر طوفان مکن
اين بناي شوق را ويران مکن
در ميان مستمندان فرق نيست
اين غريق خرد بهر غرق نيست
صخره را گفتم مکن با او ستيز
قطره را گفتم بدان جانب مريز
امر دادم باد را کان شيرخوار
گيرد از دريا گذارد در کنار
سنگ را گفتم بزيرش نرم شو
برف را گفتم که آب گرم شو
صبح را گفتم برويش خنده کن
نور را گفتم دلش را زنده کن
لاله را گفتم که نزديکش بروي
ژاله را گفتم که رخسارش بشوي
خار را گفتم که خلخالش مکن
مار را گفتم که طفلک را مزن
رنج را گفتم که صبرش اندک است
اشک را گفتم مکاهش کودک است
گرگ را گفتم تن خردش مدر
دزد را گفتم گلوبندش مبر
بخت را گفتم جهانداريش ده
هوش را گفتم که هشياريش ده
تيرگيها را نمودم روشني
ترسها را جمله کردم ايمني
ايمني ديدند و ناايمن شدند
دوستي کردم مرا دشمن شدند
کارها کردند اما پست و زشت
ساختند آئينه‌ها اما ز خشت
تا که خود بشناختند از راه چاه
چاهها کندند مردم را براه
روشنيها خواستند اما ز دود
قصرها افراشتند اما به رود
قصه‌ها گفتند بي‌اصل و اساس
دزدها بگماشتند از بهر پاس
جامها لبريز کردند از فساد
رشته‌ها رشتند در دوک عناد
درسها خواندند اما درس عار
اسبها راندند اما بي‌فسار
ديوها کردند دربان و وکيل
در چه محضر محضر حي جليل
سجده‌ها کردند بر هر سنگ و خاک
در چه معبد معبد يزدان پاک
رهنمون گشتند در تيه ضلال
توشه‌ها بردند از وزر و وبال
از تنور خودپسندي شد بلند
شعله کردارهاي ناپسند
وارهانديم آن غريق بي‌نوا
تا رهيد از مرگ شد صيد هوي
آخر آن نور تجلي دود شد
آن يتيم بي‌گنه نمرود شد
رزمجوئي کرد با چون من کسي
خواست ياري از عقاب و کرکسي
کردمش با مهربانيها بزرگ
شد بزرگ و تيره دلتر شد ز گرگ
برق عجب آتش بسي افروخته
وز شراري خانمان‌ها سوخته
خواست تا لاف خداوندي زند
برج و باروي خدا را بشکند
راي بد زد گشت پست و تيره راي
سرکشي کرد و فکنديمش ز پاي
پشه‌اي را حکم فرمودم که خيز
خاکش اندر ديده خودبين بريز
تا نماند باد عجبش در دماغ
تيرگي را نام نگذارد چراغ
ما که دشمن را چنين ميپروريم
دوستان را از نظر چون ميبريم
آنکه با نمرود اين احسان کند
ظلم کي با موسي عمران کند
اين سخن پروين نه از روي هوي ست
هر کجا نوري است ز انوار خداست
ديد موري طاسک لغزنده‌اي
از سر تحقير زد لبخنده‌اي
کاين ره از بيرون همه پيچ و خم است
وز درون تاريکي و دود و دم است
فصل باران است و برف و سيل و باد
ناگه اين ديوار خواهد اوفتاد
اي که در اين خانه صاحبخانه‌اي
هر که هستي از خرد بيگانه‌اي
نيست ميدانم ترا انبار و توش
پس چه خواهي خوردن اي بي‌عقل و هوش
از براي کار خود پائي بزن
نوبت تدبير شد رائي بزن
زندگاني جز معمائي نبود
وقت غير از خوان يغمائي نبود
تا نپيمائي ره سعي و عمل
اين معما را نخواهي کرد حل
هر کجا راهي است ما پيموده‌ايم
هر کجا توشي است آنجا بوده‌ايم
تو ز اول سست کردي پايه را
سود اندک بود اندک مايه را
نيست خالي دوش ما از بار ما
کوشش اندر دست ما افزار ما
گر به سير و گشت مي‌پرداختيم
از کجا آن لانه را مي‌ساختيم
هر که توشي گرد کرد او چاشت خورد
هر که زيرک بود او زد دستبرد
دستبردي زد زمانه هر نفس
دستبردي هم تو زن اي بوالهوس
آخر اين سرچشمه خواهد شد خراب
در سبوي خويش بايد داشت آب
سرد ميگردد تنور آسمان
در تنور گرم بايد پخت نان
مور تا پي داشت در پا سرفشاند
چون تو اندر گوشه عزلت نماند
مادر من گفت در طفلي بمن
رو بکوش از بهر قوت خويشتن
کس نخواهد بعد ازين بار تو برد
جنس ما را نيست خرد و سالخورد
بس بزرگست اين وجود خرد ما
وقت دارد کار و خواب و خورد ما
خرد بوديم و بزرگي خواستيم
هم در افتاديم و هم برخاستيم
مور خوارش گفت کاي يار عزيز
گر تو نقاشي بيا طرحي بريز
نيک دانستم که اندر دوستي
همچو مغز خالص بي پوستي
يک نفس بناي اين ديوار باش
در خرابيهاي ما معمار باش
اين بنا را ساختيم اما چه سود
خانه بي صحن و سقف و بام بود
مهره تدبير دور انداختيم
زان سبب بردي تو و ما باختيم
کيست ما را از تو خيرانديش تر
کاشکي مي‌آمدي زين پيشتر
گر باين ويرانه آبادي دهي
در حقيقت داد استادي دهي
فکر ما تعمير اين بام و فضاست
هر چه پيش آيد جز اين کار قضاست
تو طبيب حاذق و ما دردمند
ما در اين پستي تو در جاي بلند
تا که بر مي‌آيدت کاري ز دست
رونقي ده گر که بازاري شکست
مور مغرور اين حکايت چون شنيد
گفت تا زود است بايد رفت و ديد
پاي اندر ره نهاد آمد فرود
گر چه رفتن بود و برگشتن نبود
کار را دشوار ديد از کار ماند
در عجب زان راه ناهموار ماند
مور طفل اما حوادث پير بود
احتمال چاره‌جوئي دير بود
دام محکم ضعف در حد کمال
ايستادن سخت و برگشتن محال
از براي پايداري پاي نه
بهر صبر و بردباري جاي نه
چونکه ديد آن صيد مسکين مور خوار
گفت گر کارآگهي اينست کار
خانه ما را نميکردي پسند
بد پسند است اين وجود آزمند
تو بدين طفلي که گفت استاد شو
باد افکن در سر و بر باد شو
خوب لغزيدي و گشتي سرنگون
خوب خواهيمت مکيد اين لحظه خون
بسکه از معماري خود دم زدي
خانه تدبير را بر هم زدي
دام را اينگونه بايد ساختن
چون تو خودبين را بدام انداختن
عيب کردي اين ره لغزنده را
طاس را ديدي نديدي بنده را
من هزاران چون تو را دادم فريب
زان فريب آگه شوي عما قريب
هيچ پرسيدي که صاحبخانه کيست
هيچ گفتي در پس اين پرده چيست
ديده را بستي و افتادي بچاه
ره شناسا اين تو و اين پرتگاه
طاس لغزنده است اي دل آز تو
مبتلائي گر شود دمساز تو
زين حکايت قصه خود گوشدار
تو چو موري و هوي چون مورخوار
چون شدي سرگشته در تيه نياز
با خبر باش از نشيب و از فراز
تا که اين روباه رنگين کرد دم
بس خروس از خانه‌داران گشت گم
پا منه بيرون ز خط احتياط
تا چو طومارت نپيچاند بساط
قاضي بغداد شد بيمار سخت
از عدالتخانه بيرون برد رخت
هفته‌ها در دام تب چون صيد ماند
محضرش خالي ز عمرو زيد ماند
مدعي ديگر نيامد بر درش
ماند گرد آلود مهر و دفترش
دادخواه و مردم بيدادگر
هر دو رو کردند بر جاي دگر
آن دکان عجب شد بي مشتري
ديگري برداشت کار داوري
مدتي قاضي ز کسب و کار ماند
آن متاع زرق بي بازار ماند
کس نمي آورد ديگر نامه‌اي
بره‌اي قندي خروسي جامه‌اي
نيمه‌شب ديگر کسي بر در نبود
صحبتي از بدره‌هاي زر نبود
از کسي ديگر نيامد پيشکش
از ميان برخاست صلح و کشمکش
مانده بود از گردش دوران عقيم
حرف قيم دعوي طفل يتيم
بر نمي آورد بزاز دغل
طاقه کشميري از زير بغل
زر دگر ننهاد مرد کم فروش
زير مسند تا شود قاضي خموش
چون همي نيروش کم شد ضعف بيش
عاقبت روزي پسر را خواند پيش
گفت دکان مرا ايام بست
ديگرم کاري نمي‌آيد ز دست
تو بمسند برنشين جاي پدر
هر چه من بردم تو بعد از من ببر
هر چه باشد باز نامش مسند است
گر زيانش ده بود سودش صد است
گر بداني راه و رسم کار را
گرم خواهي کرد اين بازار را
سالها اندر دبستان بوده‌اي
بس کتاب و بس قلم فرسوده‌اي
آگهي از حکم و از فتواي من
از سخنها و اشارتهاي من
کار ديوانخانه ميداني که چيست
وانکه ميبايست بارش برد کيست
تو بسي در محضر من مانده‌اي
هر چه در دفتر نوشتم خوانده‌اي
خوش گذشت از صيد خلق ايام من
اي پسر دامي بنه چون دام من
حق بر آنکس ده که ميداني غني است
گر سراپا حق بود مفلس دني است
حرف ظالم هر چه گويد مي‌پذير
هر چه از مظلوم ميخواهي بگير
گاه بايد زد به ميخ و گه به نعل
گر سند خواهند بايد کرد جعل
در رواج کار خود چون من بکوش
هر که را پر شيرتر بيني بدوش
گفت آري داوري نيکو کنم
خدمت هر کس بقدر او کنم
صبحگاهان رفت و در محضر نشست
شامگه برگشت خون آلوده دست
گفت چون رفتم بمحضر صبحگاه
روستائي زاده‌اي آمد ز راه
کرد نفرين بر کسان کدخداي
که شبانگه ريختندم در سراي
خانه‌ام از جورشان ويرانه شد
کودک شش ساله‌ام ديوانه شد
روغنم بردند و خرمن سوختند
بره‌ام کشتند و بز بفروختند
گر که اين محضر براي داوري است
ديد بايد کاين چه ظلم و خودسري است
گفتم اين فکر محال از سر بنه
داوري گر نيک خواهي زر بده
گفت ديناري مرا در کار نيست
گفتمش کمتر ز صد دينار نيست
من همي گفتم بده او گفت ني
او همي رفت و منش رفتم ز پي
چون درشتي کرد با من کشتمش
قصه کوته گشت رو در هم مکش
گر تو ميبودي به محضر جاي من
همچو من کوته نميکردي سخن
چونکه زر ميخواستي و زر نداشت
گفته‌هاي او اثر ديگر نداشت
خيره سر ميخواندي و ديوانه‌اش
ميفرستادي به زندانخانه‌اش
تو به پنبه ميبري سر اي پدر
من به تيغ اين کار کردم مختصر
آن چنان کردم که تو ميخواستي
راستي اين بود و گفتم راستي
زرشناسان چون خدا نشناختند
سنگشان هر جا که رفت انداختند
نوگلي روزي ز شورستان دميد
خار آن گل ديد و رو در هم کشيد
کز چه روئيدي به پيش پاي ما
تنگ کردي بي ضرورت جاي ما
سرخي رنگ تو چشمم خيره کرد
زشتي رويت فضا را تيره کرد
خسته گشت از بوي جانکاهت وجود
اين چه نقش است اين چه تار است اين چه پود
حجلت است اين شاخه بي‌بار تو
عبرت است اين برگ ناهموار تو
کاش بر ميکند زين مرزت کسي
کاش ميروئيد در جايت خسي
تو ندانم از کدامين کشوري
هر که هستي مايه دردسري
ما ز يک اقليم زان با هم خوشيم
گر که در آبيم و گر در آتشيم
شبنمي گر ميچکد بر روي ماست
نکهتي گر ميرسد از بوي ماست
چون تو بس در جوي و جر روئيده‌اند
ليک ما را بيشتر بوئيده‌اند
دسته‌ها چيدند از ما صبح و شام
هيچ ننهادند نزديک تو گام
تو همه عيبي و ما يکسر هنر
ما سرافرازيم و تو بي پا و سر
گل بدو خنديد کاي بي مهر دوست
زشتروئي ليک گفتارت نکوست
همنشين چون توئي بودن خطاست
راست گفتي آنچه گفتي راست راست
گلبني کاندر بياباني شکفت
ياوه‌اي گر خار بر روي گفت گفت
مي‌شکفتيم ار بطرف گلشني
ميکشيديم از تفاخر دامني
تا ميان خار و خاشاک اندريم
کس نداند کز شما نيکوتريم
ما کز اول پاک طينت بوده‌ايم
از کجا دامان تو آلوده‌ايم
صبحت گل رنجه دارد خار را
خيرگي بين خار ناهموار را
خار ديدستي که گل ديد و رميد
گل شنيدستي که شد خار و خليد
ما فرومايه نبوديم از ازل
تو فرومايه شدي ضرب‌المثل
همنشينان تو خارانند و بس
گل چه ارزد پيش تو اي بوالهوس
پيش تو غير از گياهي نيستيم
تو چه ميداني چه‌ايم و کيستيم
چون کسي نا اهل را اهلي شمرد
گر ز وي روزي قفائي خورد خورد
ما که جاي خويش را نشناختيم
خويشتن را در بلا انداختيم
شب شد و پير رفوگر ناله کرد
کاي خوش آن چشمي که گرم خفتن است
چه شب و روزي مرا چون روز و شب
صحبت من با نخ و با سوزن است
من بهر جائي که مسکن ميکنم
با من آنجا بخت بد هم مسکن است
چيره شد چون بر سيه موي سپيد
گفتم اينک نوبت دانستن است
نه دم و دودي نه سود و مايه‌اي
خانه درويش از دزد ايمن است
برگشاي اوراق دل را و بخوان
قصه‌هاي دل فزون از گفتن است
من زبون گشتم بچنگال دو گرگ
روز و شب گرگند و گيتي مکمن است
ايستادم گر چه خم شد پشت من
اوفتادن از قضا ترسيدن است
گر نهم امروز اين فرصت ز دست
چاره‌ام فردا به خواري مردن است
سر هزاران دردسر دارد سر است
تن دو صد توش و نوا خواهد تن است
دل ز خون ياقوت احمر ساخته است
من نميدانستم اينجا معدن است
جامه‌ها کردم رفو اما به تن
جامه‌اي دارم که چون پرويزن است
اينهمه جان کندن و سوزن زدن
گور خود با نوک سوزن کندن است
هر چه امشب دوختم بشکافتم
اين نخستين مبحث ناديدن است
چشم من چيزي نمي‌بيند دگر
کار سوزن کار چشم روشن است
ديده تا ياراي ديدن داشت ديد
اين چراغ اکنون دگر بي روغن است
چرخ تا گرديده خلق افتاده‌اند
اين فتادنها از آن گرديدن است
آنچه روزي در تنم دل داشت نام
بسکه سختي ديد امروز آهن است
بس رفو کردم ندانستم که عمر
صد هزارش پارگي بر دامن است
گفتمش لختي بمان بهر رفو
گفت فرصت نيست وقت رفتن است
خيره از من زيرکي خواهد فلک
کارگر هنگام پيري کودن است
دوش ضعف پيريم از پا فکند
گفتم اين درس ز پاي افتادن است
ذره ذره هر چه بود از من گرفت
دير دانستم که گيتي رهزن است
نيست جز موي سپيدم حاصلي
کشتم ادبار است و فقرم خرمن است
من به صد خونابه يک نان يافتم
نان نخوردن بهتر از خون خوردن است
دشمنان را دوستتر دارم ز دوست
دوست وقت تنگدستي دشمن است
هر چه من گردن نهادم چرخ زد
خون من ايام را بر گردن است
خسته و کاهيده و فرسوده‌ام
هر زمانم مرگ در پيراهن است
ارزش من پاره‌دوزي بود و بس
اين چنين ارزش بهيچ ارزيدن است
من نه پيراهن کفن پوشيده‌ام
اين کفن بر چشم تو پيراهن است
سوزنش صد نيش زد اين خيرگي
دستمزد دست لرزان من است
بر ستمکاران ستم کمتر رسد
اين سزاي بردباري کردن است
دگر باره شد از تاراج بهمن
تهي از سبزه و گل راغ و گلشن
پريرويان ز طرف مرغزاران
همه يکباره بر چيدند دامن
خزان کرد آنچنان آشوب بر پاي
که هنگام جدل شمشير قارن
ز بس گرديد هر دم تيره ابري
حجاب چهره خورشيدي روشن
هوا مسموم شد چون نيش کژدم
جهان تاريک شد چون چاه بيژن
بنفشه بر سمن بگرفت ماتم
شقايق در غم گل کرد شيون
سترده شد فروغ روي نسرين
پريشان گشت چين زلف سوسن
بباغ افتاد عالم سوز برقي
بيکدم باغبان را سوخت خرمن
خسک در خانه گل جست راحت
زغن در جاي بلبل کرد مسکن
بسختي گشت همچون سنگ خارا
بباغ آن فرش همچون خزاد کن
سيه بادي چو پر آفت سمومي
گرفت اندر چمن ناگه وزيدن
به بيباکي بسان مردم مست
به بدکاري بکردار هريمن
شهان را تاج زر بربود از سر
بتان را پيرهن بدريد بر تن
تو گوئي فتنه‌اي بد روح فرسا
تو گوئي تيشه‌اي بد بيخ بر کن
ز پاي افکند بس سرو سهي را
بيک نيرو چو ديو مردم افکن
بهر سوئي فسرده شاخ و برگي
بپرتابيد چون سنگ فلاخن
کسي بر خيره جز گردون گردان
نشد با دوستدار خويش دشمن
به پستي کشت بس همت بلندان
چنان اسفنديار و چون تهمتن
نمود آنقدر خون اندر دل کوه
که تا ياقوت شد سنگي به معدن
در آغوش ز مي بنهفت بسيار
سر و بازو و چشم و دست و گردن
در اين ناوردگاه آن به که پوشي
ز دانش مغفر و از صبر جوشن
چگونه بر من و تو رام گردد
چو رام کس نگشت اين چرخ توسن
مرو فارغ که نبود رفتگان را
دگر باره اميد بازگشتن
مشو دلبسته هستي که دوران
هر آنرا زاد زاد از بهر کشتن
بغير از گلشن تحقيق پروين
چه باغي از خزان بودست ايمن
همي با عقل در چون و چرائي
همي پوينده در راه خطائي
همي کار تو کار ناستوده است
همي کردار بد را ميستائي
گرفتار عقاب آرزوئي
اسير پنجه باز هوائي
کمين گاه پلنگ است اين چراگاه
تو همچون بره غافل در چرائي
سرانجام اژدهاي تست گيتي
تو آخر طعمه اين اژدهائي
ازو بيگانه شو کاين آشنا کش
ندارد هيچ پاس آشنائي
جهان همچون درختست و تو بارش
بيفتي چون در آن ديري بپائي
ازين درياي بي کنه و کرانه
نخواهي يافتن هرگز رهائي
ز تير آموز اکنون راستکاري
که مانند کمان فردا دوتائي
بترک حرص گوي و پارسا شو
که خوش نبود طمع با پارسائي
چه حاصل از سر بي فکرت و راي
چه سود از ديده بي روشنائي
نهنگ ناشتا شد نفس پروين
ببايد کشتنش از ناشتائي
کبوتر بچه‌اي با شوق پرواز
بجرئت کرد روزي بال و پر باز
پريد از شاخکي بر شاخساري
گذشت از بامکي بر جو کناري
نمودش بسکه دور آن راه نزديک
شدش گيتي به پيش چشم تاريک
ز وحشت سست شد بر جاي ناگاه
ز رنج خستگي درماند در راه
گه از انديشه بر هر سو نظر کرد
گه از تشويش سر در زير پر کرد
نه فکرش با قضا دمساز گشتن
نه‌اش نيروي زان ره بازگشتن
نه گفتي کان حوادث را چه نامست
نه راه لانه دانستي کدامست
نه چون هر شب حديث آب و داني
نه از خواب خوشي نام و نشاني
فتاد از پاي و کرد از عجز فرياد
ز شاخي مادرش آواز در داد
کزينسان است رسم خودپسندي
چنين افتند مستان از بلندي
بدين خردي نيايد از تو کاري
به پشت عقل بايد بردباري
ترا پرواز بس زودست و دشوار
ز نو کاران که خواهد کار بسيار
بياموزندت اين جرئت مه و سال
همت نيرو فزايد هم پر و بال
هنوزت دل ضعيف و جثه خرد است
هنوز از چرخ بيم دستبرد است
هنوزت نيست پاي برزن و بام
هنوزت نوبت خواب است و آرام
هنوزت انده بند و قفس نيست
بجز بازيچه طفلان را هوس نيست
نگردد پخته کس با فکر خامي
نپويد راه هستي را به گامي
ترا توش هنر ميبايد اندوخت
حديث زندگي ميبايد آموخت
ببايد هر دو پا محکم نهادن
از آن پس فکر بر پاي ايستادن
پريدن بي پر تدبير مستي است
جهان را گه بلندي گاه پستي است
به پستي در دچار گير و داريم
ببالا چنگ شاهين را شکاريم
من اينجا چون نگهبانم تو چون گنج
ترا آسودگي بايد مرا رنج
تو هم روزي روي زين خانه بيرون
ببيني سحربازيهاي گردون
از اين آرامگه وقتي کني ياد
که آبش برده خاک و باد بنياد
نه‌اي تا زاشيان امن دلتنگ
نه از چوبت گزند آيد نه از سنگ
مرا در دامها بسيار بستند
ز بالم کودکان پرها شکستند
گه از ديوار سنگ آمد گه از در
گهم سرپنجه خونين شد گهي سر
نگشت آسايشم يک لحظه دمساز
گهي از گربه ترسيدم گه از باز
هجوم فتنه‌هاي آسماني
مرا آموخت علم زندگاني
نگردد شاخک بي بن برومند
ز تو سعي و عمل بايد ز من پند
جهانديده کشاورزي بدشتي
بعمري داشتي زرعي و کشتي
بوقت غله خرمن توده کردي
دل از تيمار کار آسوده کردي
ستمها ميکشيد از باد و از خاک
که تا از کاه ميشد گندمش پاک
جفا از آب و گل ميديد بسيار
که تا يک روز مي انباشت انبار
سخنها داشت با هر خاک و بادي
بهنگام شياري و حصادي
سحرگاهي هوا شد سرد زانسان
که از سرما بخود لرزيد دهقان
پديد آورد خاشاکي و خاري
شکست از تاک پيري شاخساري
نهاد آن هيمه را نزديک خرمن
فروزينه زد آتش کرد روشن
چو آتش دود کرد و شعله سر داد
بناگه طائري آواز در داد
که اي برداشته سود از يکي شصت
درين خرمن مرا هم حاصلي هست
نشايد کآتش اينجا برفروزي
مبادا خانماني را بسوزي
بسوزد گر کسي اين آشيانرا
چنان دانم که ميسوزد جهان را
اگر برقي بما زين آذر افتد
حساب ما برون زين دفتر افتد
بسي جستم بشوق از حلقه و بند
که خواهم داشت روزي مرغکي چند
هنوز آن ساعت فرخنده دور است
هنوز اين لانه بي بانگ سرور است
ترا زين شاخ آنکو داد باري
مرا آموخت شوق انتظاري
بهر گامي که پوئي کامجوئيست
نهفته هر دلي را آرزوئيست
تواني بخش جان ناتوان را
که بيم ناتوانيهاست جان را
به نوميدي سحرگه گفت اميد
که کس ناسازگاري چون تو نشنيد
به هرسو دست شوقي بود بستي
به هرجا خاطري ديدي شکستي
کشيدي بر در هر دل سپاهي
ز سوزي ناله‌اي اشکي و آهي
زبوني هر چه هست و بود از تست
بساط ديده اشک‌آلود از تست
بس است اين کار بي‌تدبير کردن
جوانان را به حسرت پير کردن
بدين تلخي نديدم زندگاني
بدين بي‌مايگي بازارگاني
نهي بر پاي هر آزاده بندي
رساني هر وجودي را گزندي
به اندوهي بسوزي خرمني را
کشي از دست مهري دامني را
غبارت چشم را تاريکي آموخت
شرارت ريشه انديشه را سوخت
دوصد راه هوس را چاه کردي
هزاران آرزو را آه کردي
ز امواج تو ايمن ساحلي نيست
ز تاراج تو فارغ حاصلي نيست
مرا در هر دلي خوش جايگاهيست
به سوي هر ره تاريک راهيست
دهم آزردگان را موميايي
شوم در تيرگي‌ها روشنايي
دلي را شاد دارم با پيامي
نشانم پرتوي را با ظلامي
عروس وقت را آرايش از ماست
بناي عشق را پيدايش از ماست
غمي را ره ببندم با سروري
سليماني پديد آرم ز موري
به هر آتش گلستاني فرستم
به هر سرگشته ساماني فرستم
خوش آن رمزي که عشقي را نويد است
خوش آن دل کاندران نور اميد است
بگفت اي دوست گردش‌هاي دوران
شما را هم کند چون ما پريشان
مرا با روشنايي نيست کاري
که ماندم در سياهي روزگاري
نه يکسانند نوميدي و اميد
جهان بگريست بر من بر تو خنديد
در آن مدت که من اميد بودم
بکردار تو خود را مي‌ستودم
مرا هم بود شادي‌ها هوس‌ها
چمن‌ها مرغ‌ها گل‌ها قفس‌ها
مرا دل‌ سردي ايام بگداخت
همان ناسازگاري کار من ساخت
چراغ شب ز باد صبحگه مرد
گل دوشينه يک شب ماند و پژمرد
سياهي‌هاي محنت جلوه‌ام برد
درشتي ديدم و گشتم چنين خرد
شبانگه در دلي تنگ آرميدم
شدم اشکي و از چشمي چکيدم
نديدم ناله‌اي بودم سحرگاه
شکنجي ديدم و گشتم يکي آه
تو بنشين در دلي کاز غم بود پاک
خوشند آري مرا دل‌هاي غمناک
چو گوي از دست ما بردند فرجام
چه فرق ار اسب توسن بود يا رام
گذشت اميد و چون برقي درخشيد
هماره کي درخشد برق اميد
به ماه دي گلستان گفت با برف
که ما را چند حيران ميگذاري
بسي باريده‌اي بر گلشن و راغ
چه خواهد بود گر زين پس نباري
بسي گلبن کفن پوشيد از تو
بسي کردي بخوبان سوگواري
شکستي هر چه را ديگر نپيوست
زدي هر زخم گشت آن زخم کاري
هزاران غنچه نشکفته بردي
نويد برگ سبزي هم نياري
چو گستردي بساط دشمني را
هزاران دوست را کردي فراري
بگفت اي دوست مهر از کينه بشناس
ز ما نايد به جز تيمارخواري
هزاران راز بود اندر دل خاک
چه کردستيم ما جز رازداري
بهر بي توشه ساز و برگ دادم
نکردم هيچگه ناسازگاري
بهار از دکه من حله گيرد
شکوفه باشد از من يادگاري
من آموزم درختان کهن را
گهي سرسبزي و گه ميوه‌داري
مرا هر سال گردون ميفرستد
به گلزار از پي آموزگاري
چمن يکسر نگارستان شد از من
چرا نقش بد از من مينگاري
به گل گفتم رموز دلفريبي
به بلبل داستان دوستاري
ز من گلهاي نوروزي شب و روز
فرا گيرند درس کامکاري
چو من گنجور باغ و بوستانم
درين گنجينه داري هر چه داري
مرا با خود وديعتهاست پنهان
ز دوران بدين بي اعتباري
هزاران گنج را گشتم نگهبان
بدين بي پائي و ناپايداري
دل و دامن نيالودم به پستي
بري بودم ز ننگ بد شعاري
سپيدم زان سبب کردند در بر
که باشد جامه پرهيزکاري
قضا بس کار بشمرد و بمن داد
هزاران کار کردم گر شماري
براي خواب سرو و لاله و گل
چه شبها کرده‌ام شب زنده‌داري
به خيري گفتم اندر وقت سرما
که ميل خواب داري گفت آري
به بلبل گفتم اندر لانه بنشين
که ايمن باشي از باز شکاري
چو نسرين اوفتاد از پاي گفتم
که بايد صبر کرد و بردباري
شکستم لاله را ساغر که ديگر
ننوشد مي بوقت هوشياري
فشردم نرگس مخمور را گوش
که تا بيرون کند از سر خماري
چو سوسن خسته شد گفتم چه خواهي
بگفت ار راست بايد گفت ياري
ز برف آماده گشت آب گوارا
گوارائي رسد زين ناگواري
بهار از سردي من يافت گرمي
منش دادم کلاه شهرياري
نه گندم داشت برزيگر نه خرمن
نميکرديم گر ما پرده‌داري
اگر يکسال گردد خشک‌سالي
زبوني باشد و بد روزگاري
از اين پس باغبان آيد به گلشن
مرا بگذشت وقت آبياري
روان آيد به جسم اين مردگانرا
ز باران و ز باد نو بهاري
درختان برگ و گل آرند يکسر
بدل بر فربهي گردد نزاري
بچهر سرخ گل روشن کني چشم
نه بيهوده است اين چشم انتظاري
نثارم گل ره آوردم بهار است
ره‌آورد مرا هرگز نياري
عروس هستي از من يافت زيور
تو اکنون از منش کن خواستگاري
خبر ده بر خداوندان نعمت
که ما کرديم اين خدمتگزاري
شنيدستم که وقت برگريزان
شد از باد خزان برگي گريزان
ميان شاخه‌ها خود را نهان داشت
رخ از تقدير پنهان چون توان داشت
بخود گفتا کز اين شاخ تنومند
قضايم هيچگه نتواند افکند
سموم فتنه کرد آهنگ تاراج
ز تن ها سر ز سرها دور شد تاج
قباي سرخ گل دادند بر باد
ز مرغان چمن برخاست فرياد
ز بن برکند گردون بس درختان
سيه گشت اختر بس نيکبختان
به يغما رفت گيتي را جواني
کرا بود اين سعادت جاوداني
ز نرگس دل ز نسرين سر شکستند
ز قمري پا ز بلبل پر شکستند
برفت از روي رونق بوستان را
چه دولت بي گلستان باغبان را
ز جانسوز اخگري برخاست دودي
نه تاري ماند زان ديبا نه پودي
بخود هر شاخه‌اي لرزيد ناگاه
فتاد آن برگ مسکين بر سر راه
از آن افتادن بيگه برآشفت
نهان با شاخک پژمان چنين گفت
که پروردي مرا روزي در آغوش
بروز سختيم کردي فراموش
نشاندي شاد چون طفلان بمهدم
زماني شيردادي گاه شهدم
بخاک افتادنم روزي چرا بود
نه آخر دايه‌ام باد صبا بود
هنوز از شکر نيکيهات شادم
چرا بي موجبي دادي به بادم
هنرهاي تو نيرومنديم داد
ره و رسم خوشت خرسنديم داد
گمان ميکردم اي يار دلاراي
که از سعي تو باشم پاي بر جاي
چرا پژمرده گشت اين چهر شاداب
چه شد کز من گرفتي رونق و آب
بياد رنج روز تنگدستي
خوشست از زيردستان سرپرستي
نمودي همسر خوبان باغم
ز طيب گل بياکندي دماغم
کنون بگسستيم پيوند ياري
ز خورشيد و ز باران بهاري
دمي کز باد فروردين شکفتم
بدامان تو روزي چند خفتم
نسيمي دلکشم آهسته بنشاند
مرا بر تن حرير سبز پوشاند
من آنگه خرم و فيروز بودم
نخستين مژده نوروز بودم
نويدي داد هر مرغي ز کارم
گهرها کرد هر ابري نثارم
گرفتم داشتم فرخنده نامي
چه حاصل زيستم صبحي و شامي
بگفتا بس نماند برگ بر شاخ
حوادث را بود سر پنجه گستاخ
چو شاهين قضا را تيز شد چنگ
نه از صلحت رسد سودي نه از جنگ
چو ماند شبرو ايام بيدار
نه مست اندر امان باشد نه هشيار
جهان را هر دم آئيني و رائي است
چمن را هم سموم و هم صبائي است
ترا از شاخکي کوته فکندند
وليک از بس درختان ريشه کندند
تو از تير سپهر ار باختي رنگ
مرا نيز افکند دست جهان سنگ
نخواهد ماند کس دائم بيک حال
گل پارين نخواهد رست امسال
ندارد عهد گيتي استواري
چه خواهي کرد غير از سازگاري
ستمکاري نخست آئين گرگست
چه داند بره کوچک يا بزرگست
تو همچون نقطه درماني درين کار
که چون ميگردد اين فيروزه پرگار
نه تنها بر تو زد گردون شبيخون
مرا نيز از دل و دامن چکد خون
جهاني سوخت ز اسيب تگرگي
چه غم کز شاخکي افتاد برگي
چو تيغ مهرگاني بر ستيزد
ز شاخ و برگ خون ناب ريزد
بساط باغ را بي گل صفا نيست
تو برگي برگ را چندان بها نيست
چو گل يک هفته ماند و لاله يکروز
نزيبد چون توئي را ناله و سوز
چو آن گنجينه را گلشن شد از دست
چه غم گر برگ خشکي نيست يا هست
مرا از خويشتن برتر مپندار
تو بشکستي مرا بشکست بازار
کجا گردن فرازد شاخساري
که بر سر نيستش برگي و باري
نماند بر بلندي هيچ خودخواه
درافتد چون تو روزي بر گذرگاه
بزرگي داد يک درهم گدا را
که هنگام دعا ياد آر ما را
يکي خنديد و گفت اين درهم خرد
نمي‌ارزيد اين بيع و شرا را
روان پاک را آلوده مپسند
حجاب دل مکن روي و ريا را
مکن هرگز بطاعت خودنمائي
بران زين خانه نفس خودنما را
بزن دزدان راه عقل را راه
مطيع خويش کن حرص و هوي را
چه دادي جز يکي درهم که خواهي
بهشت و نعمت ارض و سما را
مشو گر ره شناسي پيرو آز
که گمراهيست راه اين پيشوا را
نشايد خواست از درويش پاداش
نبايد کشت احسان و عطا را
صفاي باغ هستي نيک کاريست
چه رونق باغ بيرنگ و صفا را
به نوميدي در شفقت گشودن
بس است اميد رحمت پارسا را
تو نيکي کن بمسکين و تهيدست
که نيکي خود سبب گردد دعا را
از آن بزمت چنين کردند روشن
که بخشي نور بزم بي ضيا را
از آن بازوت را دادند نيرو
که گيري دست هر بيدست و پا را
از آن معني پزشکت کرد گردون
که بشناسي ز هم درد و دوا را
مشو خودبين که نيکي با فقيران
نخستين فرض بودست اغنيا را
ز محتاجان خبر گير ايکه داري
چراغ دولت و گنج غنا را
بوقت بخشش و انفاق پروين
نبايد داشت در دل جز خدا را
بغاري تيره درويشي دمي خفت
دران خفتن باو گنجي چنين گفت
که من گنجم چو خاکم پست مشمار
مرا زين خاکدان تيره بردار
بس است اين انزوا و خاکساري
کشيدن رنج و کردن بردباري
شکستن خاطري در سينه‌اي تنگ
نهادن گوهر و برداشتن سنگ
فشردن در تني پاکيزه جاني
همائي را فکندن استخواني
بنام زندگي هر لحظه مردن
بجاي آب و نان خونابه خوردن
بخشت آسودن و بر خاک خفتن
شدن خاکستر و آتش نهفتن
ترا زين پس نخواهد بود رنجي
که دادت آسمان بيرنج گنجي
ببر زين گوهر و زر دامني چند
بخر پاتابه و پيراهني چند
براي خود مهيا کن سرائي
چراغي موزه‌اي فرشي قبائي
بگفت اي دوست ما را حاصل از گنج
نخواهد بود غير از محنت و رنج
چو ميبايد فکند اين پشته از پشت
زر و گوهر چه يکدامن چه يکمشت
ترا بهتر که جويد نام جوئي
که ما را نيست در دل آرزوئي
مرا افتادگي آزادگي داد
نيفتاد آنکه مانند من افتاد
چو ما بستيم ديو آز را دست
چه غم گر ديو گردون دست ما بست
چو شد هر گنج را ماري نگهدار
نه اين گنجينه ميخواهم نه آن مار
نهان در خانه دل رهزنانند
که دائم در کمين عقل و جانند
چو زر گرديد اندر خانه بسيار
گهي دزد از در آيد گه ز ديوار
سبکباران سبک رفتند ازين کوي
نکردند اين گل پر خار را بوي
ز تن زان کاستم کاز جان نکاهم
چو هيچم نيست هيچ از کس نخواهم
فسون ديو بي تاثير خوشتر
عدوي نفس در زنجير خوشتر
هراس راه و بيم رهزنم نيست
که ديناري بدست و دامنم نيست
بدامان گلستاني شبانگاه
چنين ميکرد بلبل راز با ماه
که اي اميد بخش دوستداران
فروغ محفل شب زنده‌داران
ز پاکيت آسمان را فر و پاکي
ز انوارت زمين را تابناکي
شبي کز چهره برقع برگشائي
برخسار گل افتد روشنائي
مرا خوشتر نباشد زان دمي چند
که بر گلبرگ بينم شبنمي چند
مبارک با تو هر جا نوبهاريست
مصفا از تو هر جا کشتزاري است
نکوئي کن چو در بالا نشستي
نزيبد نيکوان را خودپرستي
تو نوري نور با ظلمت نخوابد
طبيب از دردمندان رخ نتابد
بکان اندر تو بخشي لعل را فام
تجلي از تو گيرد باده در جام
فروغ افکن بهر کوتاه بامي
که هر بامي نشاني شد ز نامي
چراغ پيرزن بس زود ميرد
خوشست ار کلبه‌اش نور از تو گيرد
بدين پاکيزگي و نيک رائي
گهي پيدا و گه پنهان چرائي
مرو در حصن تاريکي دگر بار
دل صاحبدلان را تيره مگذار
نشايد رهنمون را چاه کندن
زماني سايه گه پرتو فکندن
بدين گردنفرازي بندگي چيست
سيه کاري چه و تابندگي چيست
بگفتا ديده ما را برد خواب
به پيش جلوه مهر جهانتاب
نه از خويش اينچنين رخشان و پاکم
ز تاب چهره خور تابناکم
هر آن نوري که بيني در من اوراست
من اينجا خوشه چينم خرمن اوراست
نه تنها چهره تاريکم افروخت
هنرها و تجليهايم آموخت
جهان افروزي از اخگر نيايد
بزرگي خردسالان را نشايد
درين بازار هم چون و چرائيست
مرا نيز ار بپرسي رهنمائي است
چرا بالم که در بالا نشستم
چو از خود نيست هيچم زيردستم
فروغ من بسي بيرنگ و تابست
کجا مهتاب همچون آفتابست
رخ افروزد چو مهر عالم آراي
همان بهتر که من خالي کنم جاي
مرا آگاه زين آئين نکردند
فراتر زين رهم تلقين نکردند
ز خط خويش گر بيرون نهم گام
براندازندم از بالاي اين بام
من از نور دگر گشتم منور
سحرگه بر تو بگشايند آن در
چو با نور و صفا کرديم پيوند
نمي‌پرسيم اين چونست و آن چند
درين درگه بلند او شد که افتاد
کسي استاد شد کاو داشت استاد
اگر کار آگهي آگه ز کاريست
هم از شاگردي آموزگاريست
چه خواني بندگي را بي نيازي
چه نامي عجز را گردنفرازي
درين شطرنج فرزين ديگري بود
کجا مانند زر باشد زراندود
ببايد زين مجازي جلوه رستن
سوي نور حقيقت رخت بستن
گهي پيدا شويم و گاه پنهان
چنين بودست حکم چرخ گردان
هزاران نکته اندر دل نهفتيم
يکي بود از هزار اينها که گفتيم
ز آغاز انده انجام داريم
زمانه وام ده ما وامداريم
توانگر چون شويم از وام ايام
چو فردا باز خواهد خواست اين وام
بر آن قوم آگهان پروين بخندند
که بس بي مايه اما خودپسندند
به درويشي بزرگي جامه‌اي داد
که اين خلقان بنه کز دوشت افتاد
چرا بر خويش پيچي ژنده و دلق
چو مي‌بخشند کفش و جامه‌ات خلق
چو خود عوري چرا بخشي قبا را
چو رنجوري چرا ريزي دوا را
کسي را قدرت بذل و کرم بود
که ديناريش در جاي درم بود
بگفت اي دوست از صاحبدلان باش
بجان پرداز و با تن سرگران باش
تن خاکي به پيراهن نيرزد
وگر ارزد بچشم من نيرزد
ره تن را بزن تا جان بماند
ببند اين ديو تا ايمان بماند
قبائي را که سر مغرور دارد
تن آن بهتر که از خود دور دارد
از آن فارغ ز رنج انقياديم
که ما را هر چه بود از دست داديم
از آن معني نشستم بر سر راه
که تا از ره شناسان باشم آگاه
مرا اخلاص اهل راز دادند
چو جانم جامه ممتاز دادند
گرفتيم آنچه داد اهريمن پست
بدين دست و در افکنديم از آندست
شنيديم اعتذار نفس مدهوش
ازين گوش و برون کرديم از آن گوش
در تاريک حرص و آز بستيم
گشودند ار چه صد ره باز بستيم
همه پستي ز ديو نفس زايد
همه تاريکي از ملک تن آيد
چو جان پاک در حد کمال است
کمال از تن طلب کردن وبال است
چو من پروانه‌ام نور خدا را
کجا با خود کشم کفش و قبا را
کساني کاين فروغ پاک ديدند
ازين تاريک جا دامن کشيدند
گرانباري ز بار حرص و آز است
وجود بي تکلف بي نياز است
مکن فرمانبري اهريمني را
منه در راه برقي خرمني را
چه سود از جامه آلوده‌اي چند
خيال بوده و نابوده‌اي چند
کلاه و جامه چون بسيار گردد
کله عجب و قبا پندار گردد
چو تن رسواست عيبش را چه پوشم
چو بي پرواست در کارش چه کوشم
شکستيمش که جان مغزست و تن پوست
کسي کاين رمز داند اوستاد اوست
اگر هر روز تن خواهد قبائي
نماند چهره جان را صفائي
اگر هر لحظه سر جويد کلاهي
زند طبع زبون هر لحظه راهي
حکايت کرد سرهنگي به کسري
که دشمن را ز پشت قلعه رانديم
فراريهاي چابک را گرفتيم
گرفتاران مسکين را رهانديم
به خون کشتگان شمشير شستيم
بر آتشهاي کين آبي فشانديم
ز پاي مادران کنديم خلخال
سرشک از ديده طفلان چکانديم
ز جام فتنه هر تلخي چشيديم
همان شربت به بدخواهان چشانديم
بگفت اين خصم را رانديم اما
يکي زو کينه‌جو تر پيش خوانديم
کجا با دزد بيروني درافتيم
چو دزد خانه را بالا نشانديم
ازين دشمن در افکندن چه حاصل
چو عمري با عدوي نفس مانديم
ز غفلت زير بار عجب رفتيم
ز جهل اين بار را با خود کشانديم
نداده ابره را از آستر فرق
قباي زندگاني را درانديم
درين دفتر به هر رمزي رسيديم
نوشتيم و به اهريمن رسانديم
دويديم استخواني را ز دنبال
سگ پندار را از پي دوانديم
فسون ديو را از دل نهفتيم
براي گرگ آهو پرورانديم
پلنگي جاي کرد اندر چراگاه
همانجا گله خود را چرانديم
ندانستيم فرصت را بدل نيست
ز دام اين مرغ وحشي را پرانديم
شکايت کرد روزي ديده با دل
که کار من شد از جور تو مشکل
ترا دادست دست شوق بر باد
مرا کندست سيل اشک بنياد
ترا گرديد جاي آتش مرا آب
تو زاسايش بري گشتي من از خواب
ز بس کانديشه‌هاي خام کردي
مرا و خويش را بدنام کردي
از آنروزي که گرديدي تو مفتون
مرا آرامگه شد چشمه خون
تو اندر کشور تن پادشاهي
زوال دولت خود چندخواهي
چرا بايد چنين خودکام بودن
اسير دانه هر دام بودن
شدن همصحبت ديوانه‌اي چند
حقيقت جستن از افسانه‌اي چند
ز بحر عشق موج فتنه پيداست
هر آنکودم ز جانان زد ز جان کاست
بگفت ايدوست تير طعنه تا چند
من از دست تو افتادم درين بند
تو رفتي و مرا همراه بردي
به زندانخانه عشقم سپردي
مرا کار تو کرد آلوده دامن
تو اول ديدي آنگه خواستم من
بدست جور کندي پايه‌اي را
در آتش سوختي همسايه‌اي را
مرا در کودکي شوق دگر بود
خيالم زين حوادث بي خبر بود
نه ميخوردم غم ننگي و نامي
نه بودم بسته بندي و دامي
نه ميپرسيدم از هجر و وصالي
نه آگه بودم از نقص و کمالي
ترا تا آسمان صاحب نظر کرد
مرا مفتون و مست و بي خبر کرد
شما را قصه ديگرگون نوشتند
حساب کار ما با خون نوشتند
ز عشق و وصل و هجر و عهد و پيوند
تو حرفي خواندي و من دفتري چند
هر آن گوهر که مژگان تو ميسفت
نهان با من هزاران قصه ميگفت
مرا سرمايه بردند و ترا سود
ترا کردند خاکستر مرا دود
بساط من سيه شام تو ديجور
مرا نيرو تبه گشت و تو را نور
تو وارون بخت و حال من دگرگون
ترا روزي سرشک آمد مرا خون
تو از ديروز گوئي من از امروز
تو استادي درين ره من نوآموز
تو گفتي راه عشق از فتنه پاکست
چو ديدم پرتگاهي خوفناکست
ترا کرد آرزوي وصل خرسند
مرا هجران گسست از هم رگ و بند
مرا شمشير زد گيتي ترا مشت
ترا رنجور کرد اما مرا کشت
اگر سنگي ز کوي دلبر آمد
ترا بر پاي و ما را بر سر آمد
بتي گر تير ز ابروي کمان زد
ترا بر جامه و ما را بجان زد
ترا يک سوز و ما را سوختنهاست
ترا يک نکته و ما را سخنهاست
تو بوسي آستين ما آستان را
تو بيني ملک تن ما ملک جان را
ترا فرسود گر روز سياهي
مرا سوزاند عالم سوز آهي
در آنساعت که چشم روز ميخفت
شنيدم ذره با خفاش ميگفت
که اي تاريک راي اين گمرهي چيست
چرا با آفتابت الفتي نيست
اگر ماهيم و گر روشن سهيليم
تمام اين شمع هستي را طفيليم
اگر گل رست و گر ياقوت شد سنگ
يکي رونق گرفت از خور يکي رنگ
چرا بايد چنين افسرده بودن
بصبح زندگاني مرده بودن
ببيني گر برون آئي يکي روز
تجليهاي مهر عالم افروز
فروغ آفتاب صبحگاهي
فرو شويد ز رخسارت سياهي
نبايد ترک عقل و راي گفتن
بشب گشتن بگاه روز خفتن
ببايد دلبري زيبا گزيدن
درو ديدن جهان يکسر نديدن
براه عشق کردن جست و خيزي
بشوق وصل صلحي يا ستيزي
ز يک نم اوفتادن غرق گشتن
ز بادي جستن از دريا گذشتن
مرا همواره با خور گفتگوهاست
بدين خردي دلم را آرزوهاست
چو روشن شد رهم زان چهر رخشان
چه غم گر موج بينم يا که طوفان
ترا گر نيز ميل تابناکي است
نظر چون من بپوش از هر چه خاکيست
چه سود از انزوا و ظلمت ايدوست
بلندي خواه را پستي نه نيکوست
بگفت آخر حديث چشمه نور
چه ميگوئي به پيش مردم کور
مرا چشميست بس تاريک و نمناک
چه خواهم ديدن از خورشيد و افلاک
از آن روزم که موش کور شد نام
سيه روزيم روزي کرد ايام
ترا آنانکه نزد خويش خواندند
مرا بستند چشم آنگاه راندند
تو از افلاک ميگوئي من از خاک
مرا آلوده کردند و ترا پاک
ز خط شوق ما را دور کردند
شما را همنشين نور کردند
از آن رو تيرگي را دوستارم
که چشم روشني ديدن ندارم
خيال من بود خوردي و خوابي
چه غم گر نيست يا هست آفتابي
ترا افروزد آن چهر فروزان
مرا هم دم زند بر ديده پيکان
چو خور شد دشمن آزادي من
رخ دشمن چه تاريک و چه روشن
شوم گر با خيالش نيز توام
نهم زانديشه چشم خويش بر هم
مرا عمري بتاريکي پريدن
به از يک لحظه روي مهر ديدن
شنيدم بيشمارش رنگ و تاب است
ولي من موش کور او آفتاب است
تو خود روشندل و صاحبنظر باش
چه سود از پند نابيناست خفاش
ز قلعه ماکياني شد به ديوار
بناگه روبهي کردش گرفتار
ز چشمش برد وحشت روشنائي
بزد بال و پر از بي دست و پائي
ز روز نيکبختي يادها کرد
در آن درماندگي فريادها کرد
فضاي خانه و باغش هوس بود
چه حاصل خانه دور از دسترس بود
بياد آورد زان اقليم ايمن
ز کاه و خوابگاه و آب و ارزن
نهان با خويشتن بس گفتگو کرد
در آن يکدم هزاران آرزو کرد
گه تدبير احوالي زبون داشت
بجاي دل ببر يکقطره خون داشت
بياد آورد زان آزاد گشتن
ز صحرا جانب ده بازگشتن
نمودن رهروان خرد را راه
ز هر بيراهه و ره بودن آگاه
ز دنبال نو آموزان دويدن
شدن استاد درس چينه چيدن
گشودن پر ز بهر سايباني
نخفتن در خيال پاسباني
بکار از کودکان پيش اوفتادن
رموز کارشان تعليم دادن
برو به لابه کرد از عجز کايدوست
ز من چيزي نيابي جز پر و پوست
منه در رهگذار چون مني دام
مکن خود را براي هيچ بدنام
گرفتم سينه تنگم فشردي
مرا کشتي و در يک لحظه خوردي
ز مادر بي‌خبر شد کودکي چند
تبه گرديد عمر مرغکي چند
يکي را کودک همسايه آزرد
يکي را گربه آن يک را سگي برد
طمع ديو است با وي برنيائي
چو خوردي باز فردا ناشتائي
هوي و حرص و مستي خواجه تاشند
سيه کارند در هر جا که باشند
دچار زحمتي تا صيد آزي
اگر زين دام رستي بي‌نيازي
مباش اينگونه بي‌پروا و بدخواه
بسا گردد شکار گرگ روباه
چه گردي هرزه در هر رهگذاري
دهي هر دم گلوئي را فشاري
بگفت ار تيره‌دل يا هرزه گرديم
درين ره هر چه فرمودند کرديم
ز روز خرديم خصلت چنين بود
دلي روئين بزير پوستين بود
گرم سر پنجه و دندان بود سخت
مرا اين مايه بود از کيسه بخت
در آن دفتر که نقش ما نوشتند
يکي زشت و يکي زيبا نوشتند
چو من روباه و صيدم ماکيانست
گذشتن از چنين سودي زيانست
بسي مرغ و خروس از قريه بردم
بگردنها بسي دندان فشردم
حديث اتحاد مرغ و روباه
بود چون اتفاق آتش و کاه
چه غم گر نيتم بد يا که نيکوست
همينم اقتضاي خلقت و خوست
تو خود دادي بساط خويش بر باد
تو افتادي که کار از دست افتاد
تو مرغ خانگي روباه طرار
تو خواب آلود و دزد چرخ بيدار
اسير روبه نفس آن چنانيم
که گوئي پر شکسته ماکيانيم
بهاي زندگي زين بيشتر بود
اگر يک ديده صاحب نظر بود
منه بردست ديو از سادگي دست
کدامين دست را بگرفت و نشکست
مکن بي فکرتي تدبير کاري
که خواهد هر قماشي پود و تاري
بوقت شخم گاوت در گرو بود
چو باز آورديش وقت درو بود
براهي در سليمان ديد موري
که با پاي ملخ ميکرد زوري
بزحمت خويش را هر سو کشيدي
وزان بار گران هر دم خميدي
ز هر گردي برون افتادي از راه
ز هر بادي پريدي چون پر کاه
چنان در کار خود يکرنگ و يکدل
که کارآگاه اندر کار مشکل
چنان بگرفته راه سعي در پيش
که فارغ گشته از هر کس جز از خويش
نه‌اش پرواي از پاي اوفتادن
نه‌اش سوداي کار از دست دادن
بتندي گفت کاي مسکين نادان
چرائي فارغ از ملک سليمان
مرا در بارگاه عدل خوانهاست
بهر خوان سعادت ميهمانهاست
بيا زين ره بقصر پادشاهي
بخور در سفره ما هر چه خواهي
به خار جهل پاي خويش مخراش
براه نيکبختان آشنا باش
ز ما هم عشرت آموز و هم آرام
چو ما هم صبح خوشدل باش و هم شام
چرا بايد چنين خونابه خوردن
تمام عمر خود را بار بردن
رهست اينجا و مردم رهگذارند
مبادا بر سرت پائي گذارند
مکش بيهوده اين بار گران را
ميازار از براي جسم جان را
بگفت از سور کمتر گوي با مور
که موران را قناعت خوشتر از سور
چو اندر لانه خود پادشاهند
نوال پادشاهان را نخواهند
برو جائيکه جاي چاره‌سازيست
که ما را از سليمان بي نيازيست
نيفتد با کسي ما را سر و کار
که خود هم توشه داريم و هم انبار
بجاي گرم خود هستيم ايمن
ز سرماي دي و تاراج بهمن
چو ما خود خادم خويشيم و مخدوم
بحکم کس نميگرديم محکوم
مرا اميد راحتهاست زين رنج
من اين پاي ملخ ندهم بصد گنج
مرا يک دانه پوسيده خوشتر
ز ديهيم و خراج هفت کشور
گرت همواره بايد کامکاري
ز مور آموز رسم بردباري
مرو راهي که پايت را ببندند
مکن کاري که هشياران بخندند
گه تدبير عاقل باش و بينا
ره امروز را مسپار فردا
بکوش اندر بهار زندگاني
که شد پيرايه پيري جواني
حساب خود نه کم گير و نه افزون
منه پاي از گليم خويش بيرون
اگر زين شهد کوته‌داري انگشت
نکوبد هيچ دستي بر سرت مشت
چه در کار و چه در کار آزمودن
نبايد جز بخود محتاج بودن
هر آن موري که زير پاي زوريست
سليمانيست کاندر شکل موريست
شباهنگام کاين فيروزه گلشن
ز انوار کواکب گشت روشن
غزال روز پنهان گشت از بيم
پلنگ شب برون آمد ز ممکن
روان شد خار کن با پشته خار
بخسته دست و پا و پشت و گردن
بکنج لانه مور آرمگه ساخت
شده آزرده از دانه کشيدن
برسم و راه ديرين داد چوپان
در آغل گوسفندان را نشمين
کبوتر جست اندر لانه راحت
زغن در آشيان بنمود مسکن
جهانرا سوگ بگرفت و شباويز
بسان سوگواران کرد شيون
زمان خفتن آمد ماکيانرا
نچيده ماند آن پاشيده ارزن
نهاد از دست مرد کارگر کار
که شد بيگاه وقت کار کردن
هم افسونگر رهائي يافت هم مار
هم آهنگر بياسود و هم آهن
لحاف پيرزن را پارگي ماند
که نتوانست نخ کردن بسوزن
بياراميد صيد آسوده در دام
بشوق شادي روز رهيدن
دروگر داس خود بنهاد بر دوش
تبرزن رخت خود پوشيد بر تن
عسس بيدار ماند آري چه نيکوست
براي خفتگان بيدار بودن
ببام خلق بر شد دزد طرار
کمين رهگذاران کرد رهزن
ز بي خوابي شکايت کرد بيمار
که شد نزديک رنج شب نخفتن
بدوشيدند شير گوسفندان
بياسودند گاو و گاوآهن
خروش از جانب ميخانه برخاست
ز بس جام و سبو در هم شکستن
ز تاريکي زمين بگرفت اسپر
ز انجم آسمان بر بست جوشن
ز مشرق گشت ناهيد آشکارا
چو تابنده گهر از تيره معدن
شهاب ثاقب از دامان افلاک
فرو افتاد چون سنگ فلاخن
بنات النعش خونين کرده رخسار
ز مويه کردن و از موي کندن
ثوابت جمله حيران ايستاده
چو محکومان بهنگام زليفن
به کنج کلبه تاريک بختان
فروتابيد نور مه ز روزن
بر آمد صبحدم مهر جهانتاب
بسان حور از چنگ هريمن
فرو شستند چين زلف سنبل
بيفشاندند گرد از چهر سوسن
ز سر بگرفت سعي و رنج خود مور
بشد گنجشک بهر دانه جستن
نماند توسني و راهواري
ز ناهمواري ايام توسن
بدينگونه است آئين زمانه
زماني دوستدار و گاه دشمن
پديد آرد گهي صبح و گهي شام
گهي ارديبهشت و گاه بهمن
دريغا کاروان عمر بگذشت
ز سال و ماه و روز و شب گذشتن
ز گير و دار اين دام بلاخيز
جهان تا هست کس را نيست رستن
اگر نيک و اگر بد گردد احوال
نيفتد چرخه گيتي ز گشتن
دهد اين سودگر ايدوست ما را
گهي کرباس و گاهي خزاد کن
بدانش زنگ ازين آئينه بزداي
بصيقل زنگ را داني زدودن
چو اسرائيليان کفران نعمت
مکن چون هست هم سلوي و هم من
کتاب حکمت و عرقان چه خواني
نخوانده ابجد و حطي و کلمن
حقيقت گوي شو پروين چه ترسي
نشايد بهر باطل حق نهفتن
شنيدم بود در دامان راغي
کهن برزيگري را تازه باغي
بپاکي چون بساط پاک بازان
به جانبخشي چو مهر دلنوازان
بچشمه ماهيان سرمست بازي
بسبزه طائران در نغمه‌سازي
صفير قمري و بانگ شباويز
زماني دلکش و گاهي غم‌انگيز
بتاکستان شده گنجشک خرسند
ز شيرين خوشه خورده دانه‌اي چند
شده هر گوشه‌اش نظاره گاهي
ز هر سنگيش روئيده گياهي
جداگانه بهر سو رنگ و تابي
بهر کنجي مهي يا آفتابي
يکي پاکيزه رودي از بيابان
روان گشته بدامان گلستان
فروزنده چنان کز چرخ انجم
گريزنده چنان کز ديو مردم
چو جان ز آلودگيها پاک گشته
به آن پاکي نديم خاک گشته
شتابنده چو ايام جواني
جواني بخش هستي رايگاني
رونده روز و شب اما نه‌اش جاي
دونده همچنان اما نه‌اش پاي
چو چشم پاسبان بيخواب مانده
چو گيسوي بتان در تاب مانده
جهنده همچو برق اما نه آتش
خروشنده چو رعد اما نه سرکش
ز کوه آورده در دامن بسي سنگ
چو ياقوت و زمرد گونه‌گون رنگ
بهاري ابر گوهر دانه ميکرد
صبا گيسوي سنبل شانه ميکرد
نموده غنچه گل خنده آهنگ
که در گلشن نشايد بود دلتنگ
گرفته تنگ خيري نسترن را
که يکدل ميتوان کردن دو تن را
بيکسو ارغوان افروخته روي
ز ژاله بسته مرواريد بر موي
شکفته ياسمين از طيب اسحار
نهفته غنچه زير برگ رخسار
همه رنگ و صفا و جلوه و بوي
همه پاکيزه و شاداب نيکوي
سحرگاهي در آن فرخنده گلزار
شد از شوريدگي مرغي گرفتار
دلش چون حبسگاهش غمگن و تنگ
غم‌انگيزش نوا و سوگ آهنگ
بزندان حوادث هفته‌ها ماند
ز فصل بينوائي نکته‌ها خواند
قفس آرامگاهي تيره‌روزي
به آه آتشين کاشانه سوزي
پرش پژمرده از خونابه خوردن
تنش مسکين ز رنج دام بردن
نه هيچش الفتي با دانه و آب
نه هيچش انس با آسايش و خواب
که اندر بند بگرفتست آرام
کدامين عاقل آسوده است در دام
گران آيد به کبکان و هزاران
گرفتاري بهنگام بهاران
بر او خنديد مرغ صبحگاهي
که تا کي رخ نهفتن در سياهي
من اي شوريده گشتم هر چمن را
شنيدم قصه هر انجمن را
گرفتم زلف سنبل را در آغوش
فضاي لانه را کردم فراموش
سخن‌ها با صبا و ژاله گفتم
حکايت‌ها ز سرو و لاله گفتم
زمردگون شده هم جوي و هم جر
فراوان است آب و ميوه تر
رياحين در گلستان ميهمانند
بکوه و دشت مرغان نغمه خوانند
صلا زن همچو مرغان سحرگاه
که صبح زندگي شام است ناگاه
بگفت ايدوست ما را بيم جان است
کجا آسايش آزادگان است
تو سرمستي و ما صيد پريشان
تو آزادي و ما در بند فرمان
فراخ اين باغ و گل خوش آب و رنگست
گرفتاريم و بر ما عرصه تنگست
تو جز در بوستان جولان نکردي
نظر چون من بدين زندان نکردي
اثرهاي غم و شادي يکي نيست
گرفتاري و آزادي يکي نيست
چه راحت بود در بي‌خانماني
چه دارو داشت درد ناتواني
کي اين روز سيه گردد دگرگون
چه تدبيرم برد زين حبس بيرون
مرا جز اشک حسرت ژاله‌اي نيست
بجز خونابه دل لاله‌اي نيست
چه سود از جستن و گردن کشيدن
چمن را از شکاف و رخنه ديدن
کجا خواهم نهادن زين قفس پاي
چه خواهم ديد زين حصن غم‌افزاي
چه خواهم خورد غير از دانه دام
چه خواهم بود جز تيره سرانجام
چه خواهم داشت غير از ناله و آه
چه خواهم کرد با اين عمر کوتاه
چه خواهم خواند غير از نغمه غم
چه خواهم گفت با مهتاب و شبنم
چه گرد آورده‌ام جز محنت و درد
چه خواهم برد زي ياران ره‌آورد
در و بام قفس بام و درم شد
پرم کندند و عرياني پرم شد
اگر در طرف گلشن ميهماني است
براي طائران بوستاني است
کسي کاين خانه را بنياد بنهاد
مرا بست و شما را کرد آزاد
ترا بگشود پا و با همان دست
پر و بال مرا پيچاند و بشکست
ترا هم نعمت و هم ناز دادند
مرا سوي قفس پرواز دادند
سحرگه غنچه‌اي در طرف گلزار
ز نخوت بر گلي خنديد بسيار
که اي پژمرده روز کامراني است
بهار و باغ را فصل جواني است
نشايد در چمن دلتنگ بودن
بدين رنگ و صفا بي رنگ بودن
نشاط آرد هواي مرغزاران
چو نور صبحگاهي در بهاران
تو نيز آماده نشو و نما باش
برنگ و جلوه و خوبي چو ما باش
اگر ما هر دو را يک باغبان کشت
چرا گشتيم ما زيبا شما زشت
بيفروز از فروغ خود چمن را
مکاه اي دوست قدر خويشتن را
بگفتا هيچ گل در طرف بستان
نماند جاودان شاداب و خندان
مرا هم بود روزي رنگ و بوئي
صفائي جلوه‌اي پاکيزه‌روئي
سپهر اين باغ بس کردست يغما
من امروزم بدين خواري تو فردا
چو گل يک لحظه ماند غنچه يک دم
چه شادي در صف گلشن چه ماتم
مرا بايد دگر ترک چمن گفت
گل پژمرده ديگر بار نشکفت
ترا خوش باد با خوبان نشستن
که ما را بايد اينک رخت بستن
مزن بيهود چندين طعنه ما را
ببند ار زيرکي دست قضا را
چو خواهد چرخ يغماگر زبونت
کند باد حوادث واژگونت
بهر شاخي که رويد تازه برگي
شود تاراج بادي يا تگرگي
گل آن خوشتر که جز روزي نماند
چو ماند هيچکش قدرش نداند
به هستي خوش بود دامن فشاندن
گلي زيبا شدن يک لحظه ماندن
گل خوشبوي را گرم است بازار
نماند رنگ و بو چون رفت رخسار
تبه گرديد فرصت خستگان را
برو هشيار کن نو رستگان را
چه نامي چون نماند از من نشاني
چه جان بخشي چو باقي نيست جاني
کسي کش دايه گيتي دهد شير
شود هم در زمان کودکي پير
چو اين پيمانه را ساقي است گردون
ببايد خورد گر شهد است و گر خون
از آن دفتر که نام ما زدودند
شما را صفحه ديگر گشودند
ازين پژمردگي ما را غمي نيست
که گل را زندگاني جز دمي نيست
به بام قلعه‌اي باز شکاري
نمود از ماکياني خواستگاري
که من ز الايش ايام پاکم
ز تنهائي بسي اندهناکم
ز بالا صبحگاهي ديدمت روي
پسند آمد مرا آن خلقت و خوي
چه زيبائي بهنگام چميدن
چه دانايي بوقت چينه چيدن
پذيره گر شوي خدمت گذاريم
هواي صحبت و پيوند داريم
مرا انبارها پرتوش و برگ است
ولي اين زندگي بي‌دوست مرگ است
چه حاصل زيستن در خار و خاشاک
زدن منقار و جستن ريگ از خاک
ز پر هدهدت پيراهن آرم
اگر کابينت بايد ارزن آرم
من از بازان خاص پادشاهم
تمام روز در نخجيرگاهم
بيا هم عهد و هم سوگند باشيم
اگر آزاد و گر در بند باشيم
تو از جوي آوري روزي من از جر
تو آگه باشي از بام و من از در
تو فرزندان بزير پر نشاني
مرا چون پاسبان بر در نشاني
بروز عجز دست هم بگيريم
چو گاه مرگ شد با هم بميريم
بگفتا مغز را مگذار در پوست
نشد دشمن بدين افسانه‌ها دوست
خرابيهاست در اين سست بنيان
بخون بايد نوشت اين عهد و پيمان
مرا تا ضعف عادت شد ترا زور
نخواهد بود اين پيوند مقدور
ازين معني سخن گفتن تباهي است
چنين پيوند را پايان سياهي است
مدار از زندگاني باز ما را
مده سوي عدم پرواز ما را
چو پر داريم پيراهن نخواهيم
چو گندم ميدهند ارزن نخواهيم
نه هم خوئيم ما با هم نه هم راز
نه انجام است اين ره را نه آغاز
کسي کاو رهزني را ايمني داد
بدست او طناب رهزني داد
نه سوگند است سوگند هريمن
نه دل ميسوزدش بر کس نه دامن
در دل را بروي ديو مگشاي
چو بگشودي نداري خويشتن جاي
دوروئي راه شد نفس دو رو را
همان بهتر نريزيم آبرو را
ز دامي ديد گنجشگي همائي
همايون طالعي فرخنده رائي
نه پايش مانده اندر حلقه دام
نه يکشب در قفس بگرفته آرام
نه ديده خواري افتادگان را
نه بندي گشتن آزادگان را
نه فکريش از براي آب و دانه
نه اندوهيش بهر آشيانه
نه غافل گشته هيچ از رسم و رفتار
نه با صيادش افتاده سر و کار
نه تيري بر پر و بالش نشسته
نه سنگ فتنه اندامش شکسته
بکرد آن صيد مسکين ناله آغاز
که اي اقبال بخش تند پرواز
مرا بين و رها کن خودپرستي
خمار من نگر بگذار مستي
چنان در بند سختم بسته صياد
که مي‌نتوانم از دل کرد فرياد
چنان تيره است در چشم من اين دام
که نشناسم صباح روشن از شام
چنان دلتنگم ازين محبس تنگ
که گوئي بسته‌ام در حصني از سنگ
نه دارم دست دام از هم گسستن
نه کارآگاهي از دام جستن
مشوش گشته از محنت خيالم
شده ژوليده ز انده پر و بالم
غبار آلوده‌ام از پاي تا سر
بخون آغشته‌ام از پنجه تا پر
ز اوج آسمان لختي فرود آي
بتدبيري ز پايم بند بگشاي
بگفت اي پست طالع ما همائيم
کجا با تيره‌روزان آشنائيم
سحرگه چون گذر زان ره فتادش
پريشان صيد باز آواز دادش
که اي پيرو شده آز و هوي را
درين بيچارگي درياب ما را
از آن ميترسم اي يار دلفروز
که گردم کشته تا پايان امروز
مرا هم هست اميد رهيدن
بمانند تو در گردون پريدن
نشستن در درون خانه خرسند
ز کوي و بام چيدن دانه‌اي چند
چو کبکان گر که نتوانم خرامي
توانم جستن از بامي ببامي
ندانم گر چه با شاهين ستيزي
توانم کرد کوته جست و خيزي
توانم خفت بر شاخي به گلزار
توانم برد خاشاکي بمنقار
بگفت اکنون زمان سير باغ است
نه وقت کار هنگام فراغ است
چو روزي و شبي بگذشت زين کار
بيامد طائر دولت دگر بار
خريده دل براي مهرباني
گشوده پر براي سايباني
فرامش کرده آن گردن فرازي
شده آماده بهر چاره‌سازي
ز برق آرزو خاکستري ديد
پراکنده بهر سوئي پري ديد
بناي شوق را بنياد رفته
هوسها جملگي بر باد رفته
رسيده آن سيه‌کاري بانجام
گسسته رشته‌هاي محکم دام
از آن کشتيت افتادست در آب
که برهاني غريقي را ز غرقاب
از آنت هست چشم دل فروزان
که بفروزي چراغي تيره‌روزان
بگلشن سرو از آن بفراشت پايه
که بر گلهاي باغ افکند سايه
بپرس از ناتوانان تا تواني
بترس از روزگار ناتواني
ز مهر آموز رسم تابناکي
که بخشد نور بر آبي و خاکي
نکوکار آنکه همراهي روا داشت
نوائي داد تا برگ و نوا داشت
خوش آنکو گمرهي را جستجو کرد
به نيکي پارگيها را رفو کرد
متاب اي دوست بر بيچارگان روي
مبادا بر تو گردون تابد ابروي
اگر بر دامن کيوان نشستيم
چو خير کس نميخواهيم پستيم
يکي گوهر فروشي ثروت اندوز
بدست آورد الماسي دل افروز
نهادش در ميان کيسه‌اي خرد
ببستش سخت و سوي مخزنش برد
درافکندش بصندوقي از آهن
بشام اندر نهفت آن روز روشن
بر آن صندوق زد قفلي ز پولاد
چراغ ايمن نمود از فتنه باد
ز بند و بست چون شد کيسه آگاه
حساب کار خود گم کرد ناگاه
چو مهر و اشتياق گوهري ديد
بباليد و بسي خود را پسنديد
نه تنها بود و ميانگاشت تنهاست
نه زيبا بود و مي‌پنداشت زيباست
گمان کرد از غرور و سرگراني
که بهر اوست رنج پاسباني
بدان بيمايگي گردن برافراشت
فروتن بود گر سرمايه‌اي داشت
ز حرف نرخ و پيغام خريدار
بوزن و قدر خويش افزود بسيار
بخود گفت اين جهان افروزي از ماست
بنام ماست هر رمزي که اينجاست
نبود ار حکمتي در صحبت من
چه ميکردم درين صندوق آهن
جمال و جاه ما بسيار بودست
عجب رنگي درين رخسار بودست
بهاي ما فزون کردند هر روز
عجب رخشنده بود اين بخت پيروز
مرا نقاد گردون قيمتي داد
که بستندم چنين با قفل پولاد
بدو الماس گفت اي يار خودخواه
نه تنهائي رفيقي هست در راه
چه شد کاين چهر زيبا را نديدي
قرين ما شدي ما را نديدي
چه نسبت با جواهر ريسمان را
چه خويشي ريسمان و آسمان را
نباشد خودپسندي را سرانجام
کسي ديبا نبافد با نخ خام
اگر گوهر فروش اينجا گذر داشت
نه بهر کيسه از بهر گهر داشت
بمخزن گر شبي چون و چرا رفت
نه از بهر شما از بهر ما رفت
تو مشتي پنبه من پرورده کان
تو چون شب تيره من صبح درخشان
چو در دامن گرفتي گوهري پاک
ترا بگرفت دست چرخ از خاک
چو بر گيرند اين پاکيزه گوهر
گشايند از تو بند و قفل از در
تو پنداري ره و رسم تو نيکوست
ترا همسايه نيکو بود اي دوست
از آن معني نکردندت فراموش
که داري همچو من جاني در آغوش
از آن کردند در کنجي نهانت
که بسپردند گنجي شايگانت
چو نقش من فتد زين پرده بيرون
شود کار تو نيز آنگه دگرگون
نه اينجا مايه‌اي ماند نه سودي
نه غير از ريسمانت تار پودي
به پيرامون من دارند شب پاس
تو کرباسي مرا خوانند الماس
نظر بازي نمود آن يار دلجوي
ترا برداشت تا بيند مرا روي
ترا بگشود و ما گشتيم روشن
ترا بر بست و ما مانديم ايمن
صفاي تن ز نور جان پاک است
چو آن بيرون شد اين يک مشت خاک است
گه احرام روز عيد قربان
سخن ميگفت با خود کعبه زينسان
که من مرآت نور ذوالجلالم
عروس پرده بزم وصالم
مرا دست خليل الله برافراشت
خداوندم عزيز و نامور داشت
نباشد هيچ اندر خطه خاک
مکاني همچو من فرخنده و پاک
چو بزم من بساط روشني نيست
چو ملک من سراي ايمني نيست
بسي سرگشته اخلاص داريم
بسي قربانيان خاص داريم
اساس کشور ارشاد از ماست
بناي شوق را بنياد از ماست
چراغ اين همه پروانه مائيم
خداوند جهان را خانه مائيم
پرستشگاه ماه و اختر اينجاست
حقيقت را کتاب و دفتر اينجاست
در اينجا بس شهان افسر نهادند
بسي گردن فرازان سر نهادند
بسي گوهر ز بام آويختندم
بسي گنجينه در پا ريختندم
بصورت قبله آزادگانيم
بمعني حامي افتادگانيم
کتاب عشق را جز يک ورق نيست
در آن هم نکته‌اي جز نام حق نيست
مقدس همتي کاين بارگه ساخت
مبارک نيتي کاين کار پرداخت
درين درگاه هر سنگ و گل و کاه
خدا را سجده آرد گاه و بيگاه
 انا الحق ميزنند اينجا در و بام
ستايش مي‌کنند اجسام و اجرام
در اينجا عرشيان تسبيح خوانند
سخن گويان معني بي زبانند
بلندي را کمال از درگه ماست
پر روح‌الامين فرش ره ماست
در اينجا رخصت تيغ آختن نيست
کسي را دست بر کس تاختن نيست
نه دام است اندرين جانب نه صياد
شکار آسوده است و طائر آزاد
خوش آن استاد کاين آب و گل آميخت
خوش آن معمار کاين طرح نکو ريخت
خوش آن درزي که زرين جامه‌ام دوخت
خوش آن بازارگان کاين حله بفروخت
مرا زين حال بس نام‌آوريهاست
بگردون بلندم برتريهاست
بدوخنديد دل آهسته کاي دوست
ز نيکان خود پسنديدن نه نيکوست
چنان راني سخن زين توده گل
که گوئي فارغي از کعبه دل
ترا چيزي برون از آب و گل نيست
مبارک کعبه‌اي مانند دل نيست
ترا گر ساخت ابراهيم آذر
مرا بفراشت دست حي داور
ترا گر آب و رنگ از خال و سنگ است
مرا از پرتو جان آب و رنگ است
ترا گر گوهر و گنجينه دادند
مرا آرامگاه از سينه دادند
ترا در عيدها بوسند درگاه
مرا بازست در هرگاه و بيگاه
ترا گر بنده‌اي بنهاد بنياد
مرا معمار هستي کرد آباد
ترا تاج ار ز چين و کشمر آرند
مرا تفسيري از هر دفتر آرند
ز ديبا گر ترا نقش و نگاريست
مرا در هر رگ از خون جويباريست
تو جسم تيره‌اي ما تابناکيم
تو از خاکي و ما از جان پاکيم
ترا گر مروه‌اي هست و صفائي
مرا هم هست تدبيري و رائي
درينجا نيست شمعي جز رخ دوست
وگر هست انعکاس چهره اوست
ترا گر دوستدارند اختر و ماه
مرا يارند عشق و حسرت و آه
ترا گر غرق در پيرايه کردند
مرا با عقل و جان همسايه کردند
درين عزلتگه شوق آشناهاست
درين گمگشته کشتي ناخداهاست
بظاهر ملک تن را پادشائيم
بمعني خانه خاص خدائيم
درينجا رمز رمز عشق بازي است
جز اين يک نقش هر نقشي مجازي است
درين گرداب قربانهاست ما را
بخون آلوده پيکانهاست ما را
تو خون کشتگان دل نديدي
ازين دريا به جز ساحل نديدي
کسي کاو کعبه دل پاک دارد
کجا ز آلودگيها باک دارد
چه محرابي است از دل با صفاتر
چه قنديلي است از جان روشناتر
خوش آن کو جامه از ديباي جان کرد
خوش آن مرغي کازين شاخ آشيان کرد
خوش آنکس کز سر صدق و نيازي
کند در سجدگاه دل نمازي
کسي بر مهتران پروين مهي داشت
که دل چون کعبه زالايش تهي داشت
شنيدستم يکي چوپان نادان
بخفتي وقت گشت گوسفندان
در آن همسايگي گرگي سيه کار
شدي همواره زان خفتن خبردار
گرامي وقت را فرصت شمردي
گهي از گله کشتي گاه بردي
دراز آن خواب و عمر گله کوتاه
ز خون هر روز رنگين آن چراگاه
ز پا افتادي از زخم و گزندي
زماني بره‌اي گه گوسفندي
بغفلت رفت زينسان روزگاري
نشد در کار تدبير و شماري
شبان را ديو خواب افکنده در دام
بدام افتند مستان کام ناکام
ز آغل گله را تا دشت بردي
بچنگ حيله گرگش سپردي
نه آگه بود از رسم شباني
نه ميدانست شرط پاسباني
چو عمري گرگ بد دل گله راند
دگر زان گله چوپان را چه ماند
چو گرگ از گله هر شام و سحر کاست
شبان از خواب بي هنگام برخاست
بکردار عسس کوشيد يک چند
فکند آن دزد را يکروز در بند
چنانش کوفت سخت و سخت بر بست
که پشت و گردن و پهلوش بشکست
بوقت کار بايد کرد تدبير
چه تدبيري چو وقت کار شد دير
بگفت اي تيره روز آزمندي
تو گرگ بس شبان و گوسفندي
بدينسان داد پاسخ گرگ نالان
نه چوپاني تو نام تست چوپان
نشايد وقت بيداري غنودن
شبان بودن ز گرگ آگه نبودن
شباني بايد اي مسکين شبان را
توان شب نخفتن پاسبان را
نه هر کو گله‌اي راند شبان است
نه هر کو چشم دارد پاسبان است
تو عيب کار خويش از خود نهفتي
بهنگام چراي گله خفتي
شدي پست اين نه آئين بزرگي است
ندانستي که کار گرگ گرگي است
تو خفتي کار از آن گرديد دشوار
نشايد کرد با يکدست ده کار
چرا امروز پشت من شکستي
کجا بود آن زمان اين چوبدستي
شبانان نيستند از گرگ ايمن
تو وارون بخت ايمن بودي از من
نخسبد هيچ صاحب خانه آرام
چو در نامحکم و کوته بود بام
شبانان آنقدر پرسند و پويند
که تا گمگشته‌اي را باز جويند
من از تدبير و راي خانمانسوز
در آغلها بسي شب کرده‌ام روز
چه غم گر شد مرا هنگام مردن
پس از صد گوسفند و بره خوردن
مرا چنگال روزي خون بسي ريخت
به گردنها و شريانها در آويخت
بعمري شد ز خون آشاميم رنگ
بطرف مرغزاران سبزه و سنگ
بسي گوساله را پهلو فشردم
بسي بزغاله را از گله بردم
اگر صد سال در زنجير مانم
نخستين روز آزادي همانم
شبان فارغ از گرگ بدانديش
بود فرجام گرگ گله خويش
کنون ديگر نه وقت انتقام است
که کار گله و چوپان تمام است
بطرف گلشني در نوبهاري
گلي خودرو دميد از جو کناري
درخشنده چو اندر درج گوهر
فروزنده چو بر افلاک اختر
بدو گل گفت کاي شوخ سبکسار
بجوي و جر گل خودروست بسيار
تو در هر جا که بنشيني گياهي
بهر راهي که روئي خار راهي
در اينجا نکته‌دانان بي شمارند
شما را در شمار ما نيارند
بسوي چون توئي خوبان نبينند
وگر روزي ببينندت نچينند
شود گر باغبان آگاه ازين کار
کند کار ترا ايام دشوار
شرار کيفرت دامن بگيرد
وبال هستيت گردن بگيرد
ز گلشن بر کنندت خواه ناخواه
کنندت پايمال اندر گذرگاه
بدين بي رنگي و پستي و زشتي
چرا اندر رديف ما نشستي
بگفتا نام هر کس در شماري است
مرا نيز اندرين ملک اعتباري است
کس کاين نقش بر گل مينگارد
حساب خار و خس را نيز دارد
ترا گر باغباني بود چالاک
مرا هم باغباني کرد افلاک
ترا گر کرد استاد آبياري
مرا هم آب داد ابر بهاري
شما را گر چه رونق بيشتر بود
سوي ما نيز گردون را نظر بود
چه ترساني ز آسيب شرارم
چه کردم تا بسوزد روزگارم
چه بودستيم جز خواب و خيالي
که گيرد گردن ما را وبالي
مرا در باغ محکم ريشه‌اي نيست
ز داس و تيشه‌ام انديشه‌اي نيست
بگامي ميتوان بنياد ما کند
بهي ميتوان از هم پراکند
جمال هر گلي در جلوه و پوست
چه فرق ار نو گلي پاکيزه خودروست
چه دانستي که ما را رنگ و بو نيست
که ميگويد گل خودرو نکونيست
دميدم تا بدانيدم که هستم
فتادم تا نگوئي خودپرستم
مپنداري که کار دهر بازيست
مرا اين اوفتادن سرفرازيست
بهر مهدم که خواباندند خفتم
ز هر مرزي که گفتندم شکفتم
نشستم تا رخم شبنم بشويد
نسيم صبحگاهانم ببويد
درين بي رنگ و بوئي رنگ و بوهاست
درين دفتر ز خلقت گفتگوهاست
سزد گر سرو و گل بر ما بخندند
که ما افتاده‌ايم ايشان بلندند
بياد من کسي تخمي نيفشاند
کشاورز سپهرم با تو بنشاند
مرا با گل خيال همسري نيست
هواي نخوت و نام‌آوري نيست
اگر چه گلشن ما دشت و صحراست
ز هر جا رسته‌ايم آنجا مصفاست
ز من زين بيش کس خوبي نخواهد
گل خودرو ز قدر گل نکاهد
گرفتم جلوه و رنگي و تابي
ز باراني و باد و آفتابي
گلي زيبا شدم در باغ ايام
چه ميدانم چه خواهم شد سرانجام
گلي خنديد در باغي سحرگاه
که کس را نيست چون من عمر کوتاه
ندادند ايمني از دستبردم
شکفتم روز و وقت شب فسردم
نديدندم به جز برگ و گيا روي
نکردندم به جز صبح و صبا بوي
در آغوش چمن يکدم نشستم
زمان دلربائي ديده بستم
ز چهرم برد گرما رونق و تاب
نکرده جلوه رنگم شد چو مهتاب
نه صحبت داشتم با آشنائي
نه بلبل در وثاقم زد صلائي
اگر داراي سود و ماي بودم
عروس عشق را پيرايه بودم
اگر بر چهره‌ام تابي فزودند
بدين تردستي از دستم ربودند
ز من فردا دگر نام و نشان نيست
حساب رنگ و بوئي در ميان نيست
کسي کو تکيه بر عهد جهان کرد
درين سوداگري چون من زيان کرد
فروزان شبنمي کرد اين سخن گوش
بخنديد و ببوسيدش بناگوش
بگفت اي بي‌خبر ما رهگذاريم
بر اين ديوار نقشي مي‌نگاريم
من آگه بودم از پايان اين کار
ترا آگاه کردن بود دشوار
ندانستي که در مهد گلستان
سحر خنديد گل شب گشت پژمان
تو ماندي يک شبي شاداب و خرم
نميماند به جز يک لحظه شبنم
چه خوش بود ار صفاي ژاله ميماند
جمال ياسمين و لاله ميماند
جهان يغما گر بس آب و رنگ است
مرا هم چون تو وقت ايدوست تنگ است
من از افتادن خود خنده کردم
رخ گلبرگ را تابنده کردم
چو اشک از چشم گردون افتادم
به رخسار خوش گل بوسه دادم
به گل زين بيشتر زيور چه بخشد
بشبنم کار ازين بهتر چه بخشد
اگر چه عمر کوتاهم دمي بود
خوشم کاين قطره روزي شبنمي بود
چو بر برگ گلي يکدم نشستم
ز گيتي خوشدلم هر جا که هستم
اگر چه سوي من کسرا نظر نيست
کسي را خوبي از من بيشتر نيست
نرنجيدم ز سير چرخ گردان
درونم پاک بود و روي رخشان
چو گفتندم بيارام آرميدم
چو فرمودند پنهان شو پريدم
درخشيدم چو نور اندر سياهي
برفتم با نسيم صبحگاهي
نه خنديدم به بازيهاي تقدير
نه دانستم چه بود اين رمز و تفسير
اگر چه يک نفس بوديم و مرديم
چه باک آن يک نفس را غم نخورديم
بما دادند کالاي وجودي
که برداريم ازين سرمايه سودي
شنيدستم که اندر معدني تنگ
سخن گفتند با هم گوهر و سنگ
چنين پرسيد سنگ از لعل رخشان
که از تاب که شد چهرت فروزان
بدين پاکيزه‌روئي از کجائي
که دادت آب و رنگ و روشنائي
درين تاريک جا جز تيرگي نيست
بتاريکي درون اين روشني چيست
بهر تاب تو بس رخشندگيهاست
در اين يک قطره آب زندگيهاست
بمعدن من بسي اميد راندم
تو گر صد سال من صد قرن ماندم
مرا آن پستي ديرينه بر جاست
فروغ پاکي از چهر تو پيداست
بدين روشن دلي خورشيد تابان
چرا با من تباهي کرد زينسان
مرا از تابش هر روزه بگداخت
ترا آخر متاع گوهري ساخت
اگر عدل است کار چرخ گردان
چرا من سنگم و تو لعل رخشان
نه ما را دايه ايام پرورد
چرا با من چنين با تو چنان کرد
مرا نقصان تو را افزوني آموخت
ترا افروخت رخسار و مرا سوخت
ترا در هر کناري خواستاريست
مرا سرکوبي از هر رهگذريست
ترا هم رنگ و هم ار زندگي هست
مرا زين هر دو چيزي نيست در دست
ترا بر افسر شاهان نشانند
مرا هرگز نپرسند و ندانند
بود هر گوهري را با تو پيوند
گه انگشتر شوي گاهي گلوبند
من اينسان واژگون طالع تو فيروز
تو زينسان دلفروز و من بدين روز
بنرمي گفت او را گوهر ناب
جوابي خوبتر از در خوشاب
کزان معني مرا گرم است بازار
که ديدم گرمي خورشيد بسيار
از آنرو چهره‌ام را سرخ شد رنگ
که بس خونابه خوردم در دل سنگ
از آن ره بخت با من کرد ياري
که در سختي نمودم استواري
به اختر زنگي شب راز ميگفت
سپهر آن راز با من باز ميگفت
ثريا کرد با من تيغ‌بازي
عطارد تا سحر افسانه‌سازي
زحل با آنهمه خونخواري و خشم
مرا ميديد و خون ميريخت از چشم
فلک بر نيت من خنده ميکرد
مرا زين آرزو شرمنده مي‌کرد
سهيلم رنجها ميداد پنهان
بفکرم رشکها ميبرد کيهان
نشستي ژاله‌اي هر گه بکهسار
بدوش من گرانتر ميشدي بار
چنانم ميفشردي خاره و سنگ
که خونم موج ميزد در دل تنگ
نه پيدا بود روز اينجا نه روزن
نه راه و رخنه‌اي بر کوه و برزن
بدان درماندگي بودم گرفتار
که باشد نقطه اندر حصن پرگار
گهي گيتي ز برفم جامه پوشيد
گهي سيلم بگوش اندر خروشيد
زبونيها ز خاک و آب ديدم
ز مهر و ماه منت‌ها کشيدم
جدي هر شب بفکر بازئي چند
بمن ميکرد چشم اندازئي چند
ثوابت قصه‌ها کردند تفسير
کواکب برجها دادند تغيير
دگرگون گشت بس روز و مه و سال
مرا جاويد يکسان بود احوال
اگر چه کار بر من بود دشوار
بخود دشوار مي‌نشمردمي کار
نه ديدم ذره‌اي از روشنائي
نه با يک ذره کردم آشنائي
نه چشمم بود جز با تيرگي رام
نه فرق صبح ميدانستم از شام
بسي پاکان شدند آلوده دامن
بسي برزيگران را سوخت خرمن
بسي برگشت راه و رسم گردون
که پا نگذاشتيم ز اندازه بيرون
چو ديدندم چنان در خط تسليم
مرا بس نکته‌ها کردند تعليم
بگفتندم ز هر رمزي بياني
نمودندم ز هر نامي نشاني
ببخشيدند چون تابي تمامم
بدخشي لعل بنهادند نامم
مرا در دل نهفته پرتوي بود
فروزان مهر آن پرتو بيفزود
کمي در اصل من ميبود پاکي
شد آن پاکي در آخر تابناکي
چو طبعم اقتضاي برتري داشت
مرا آن برتري آخر برافراشت
نه تاب و ارزش من رايگاني است
سزاي رنج قرني زندگاني است
نه هر پاکيزه روئي پاکزاد است
که نسل پاک ز اصل پاک زاد است
نه هر کوهي بدامن داشت معدن
نه هر کان نيز دارد لعل روشن
يکي غواص درجي گران بود
پر از مشتي شبه ديدش چو بگشود
بگو اين نکته با گوهر فروشان
که خون خورد و گهر شد سنگ در کان
سپيده‌دم نسيمي روح پرور
وزيد و کرد گيتي را معنبر
تو پنداري ز فروردين و خرداد
بباغ و راغ بد پيغام آور
برخسار و بتن مشاطه کردار
عروسان چمن را بست زيور
گرفت از پاي بند سرو و شمشاد
سترد از چهره گرد بيد و عرعر
ز گوهر ريزي ابر بهاري
بسيط خاک شد پر لؤلؤ تر
مبارکباد گويان در فکندند
درختان را بتارگ سبز چادر
نماند اندر چمن يک شاخ کانرا
نپوشاندند رنگين حله در بر
ز بس بشکفت گوناگون شکوفه
هوا گرديد مشکين و معطر
بسي شد بر فراز شاخساران
زمرد همسر ياقوت احمر
بتن پوشيد گل استبرق سرخ
بسر بنهاد نرگس افسر زر
بهاري لعبتان آراسته چهر
بکردار پريرويان کشمر
چمن با سوسن و ريحان منقش
زمين چون صحف انگليون مصور
در اوج آسمان خورشيد رخشان
گهي پيدا و ديگر گه مضمر
فلک از پست رائيها مبرا
جهان ز الوده کاريها مطهر
خيال کژ به کار کژ گواهي است
سياهي هر کجا باشد سياهي است
به از پرهيزکاري زيوري نيست
چو اشک دردمندان گوهري نيست
مپوش آئينه کس را به زنگار
دل آئينه است از زنگش نگهدار
اگر چه در ره هستي هزار دشواريست
چو پر کاه پريدن ز جا سبکساريست
به پات رشته فکندست روزگار و هنوز
نه آگهي تو که اين رشته گرفتاريست
بگرگ مردمي آموزي و نميداني
که گرگ را ز ازل پيشه مردم آزاريست
بپرس راه ز علم اين نه جاي گمراهيست
بخواه چاره ز عقل اين نه روز ناچاريست
نهفته در پس اين لاجورد گون خيمه
هزار شعبده‌بازي هزار عياريست
سلام دزد مگير و متاع ديو مخواه
چرا که دوستي دشمنان ز مکاريست
هر آن مريض که پند طبيب نپذيرد
سزاش تاب و تب روزگار بيماريست
بچشم عقل ببين پرتو حقيقت را
مگوي نور تجلي فسون و طراريست
اگر که در دل شب خون نميکند گردون
بوقت صبح چرا کوه و دشت گلناريست
بگاهوار تو افعي نهفت دايه دهر
مبرهن است که بيزار ازين پرستاريست
سپرده‌اي دل مفتون خود بمعشوقي
که هر چه در دل او هست از تو بيزاريست
بدار دست ز کشتي که حاصلش تلخيست
بپوش روي ز آئينه‌اي که زنگاريست
بخيره بار گران زمانه چند کشي
ترا چه مزد بپاداش اين گرانباريست
فرشته زان سبب از کيد ديو بيخبر است
که اقتضاي دل پاک پاک انگاريست
بلند شاخه اين بوستان روح افزاي
اگر ز ميوه تهي شد ز پست ديواريست
چو هيچگاه به کار نکو نميگرويم
شگفت نيست گر آئين ما سيه کاريست
برو که فکرت اين سودگر معامله نيست
متاع او همه از بهر گرم بازاريست
بخر ز دکه عقل آنچه روح مي‌طلبد
هزار سود نهان اندرين خريداريست
زمانه گشت چو عطار و خون هر سگ و خوک
فروخت بر همه و گفت مشک تاتاريست
گلش مبو که نه شغليش غير گلچينيست
غمش مخور که نه کاريش غير خونخواريست
قضا چو قصد کند صعوه‌اي چو ثعباني است
فلک چو تيغ کشد زخم سوزني کاريست
کدام شمع که ايمن ز باد صبحگهي است
کدام نقطه که بيرون ز خط پرگاريست
عمارت تو شد است اين چنين خراب وليک
بخانه دگران پيشه تو معماريست
بدان صفت که تو هستي دهند پاداشت
سزاي کار در آخر همان سزاواريست
بهل که عاقبت کار سرنگون کندت
بلندئي که سرانجام آن نگونساريست
گريختن ز کژي و رميدن از پستي
نخست سنگ بناي بلند مقداريست
ز روشنائي جان شامها سحر گردد
روان پاک چو خورشيد و تن شب تاريست
چراغ دزد ز مخزن پديد شد پروين
زمان خواب گذشتست وقت بيداريست
نخواست هيچ خردمند وام از ايام
که با دسيسه و آشوب باز خواهد وام
به چشم عقل درين رهگذار تيره ببين
که گستراند قضا و قدر به راه تو دام
هزار بار بلغزاندت به هر قدمي
که سخت خام‌فريبست روزگار و تو خام
اگر حکايت بهرام گور مي‌پرسي
شکار گور شد اي دوست عاقبت بهرام
ز غم مباش غمين و مشو ز شادي شاد
که شادي و غم گيتي نميکنند دوام
ز تخم تلخ نخورد است کس بر شيرين
ز شاخ بيد نچيد است هيچکس بادام
از آن سبب نشدي همعنان هشياران
که بيهشانه سپردي بدست نفس زمام
تو آرميدي و اين زاغ ميوه برد همي
تو اوفتادي و اين کاروان گذشت مدام
چو پاي هست چرا باز مانده‌اي از راه
چو نور هست چرا گشته‌اي قرين ظلام
تو برج و باروي ملک وجود محکم کن
بهل که ديو بد آئين ترا دهد دشنام
ترا که خانه دل خلوت خدا بود است
چرا بمعبد شيطان کني سجود و قيام
جفاي گيتي و کجگردي سپهر بلند
اگر چه توسني آخر ترا نمايد رام
بحرص و آز مبر فرصت عزيز بسر
بجهل و عجب مکن عمر بي بديل تمام
زمان رنج شد اي کرده سالها راحت
دم رحيل شد اي جسته عمرها آرام
بمقصدي نرسي تا رهي نپيمائي
مدار بيم ازين اسب بي فسار و لگام
هر آن فروغ که از جسم تيره ميطلبي
ز جان طلب که بارواح زنده‌اند اجسام
مگوي هر که کهن جامه شد ز علم تهيست
که خاص نيز بسي هست در ميان عوام
به نيک جامه چو بيدانشي مناز که خلق
ترا نه جامه نيک ترا کنند اکرام
چو گرگ حيله‌گر اندر لباس چوپان شد
شبان بگوي که تا چشم پوشد از اغنام
چو وقت کار شود باش چابک اندر کار
چو نوبت سخن آيد ستوده گوي کلام
ز جام علم مي صاف زيرکان خوردند
هر آنکه خامش بنشست گشت درد آشام
بشوق گنج يکي تيشه بر زمين نزديم
همي بخيره به ويرانه ساختيم مقام
اگر بلند تباري چه جوئي از پستي
اگر خداي پرستي چه خواهي از اصنام
کدام تشنه بنوشيد از سبوي تو آب
کدام گرسنه در سفره تو خورد طعام
چگونه راهنمائي که خود گمي از راه
چگونه حاکم شرعي که فارغي ز احکام
بسي است پرتگه اندر ره هوي پروين
مپوي جز ره پرهيز و باش نيک انجام
به لاله نرگس مخمور گفت وقت سحر
که هر که در صف باغ است صاحب هنريست
بنفشه مژده نوروز ميدهد ما را
شکوفه را ز خزان و ز مهرگان خبريست
بجز رخ تو که زيب و فرش ز خون دل است
بهر رخي که درين منظر است زيب و فريست
جواب داد که من نيز صاحب هنرم
درين صحيفه ز من نيز نقشي و اثريست
ميان آتشم و هيچگه نمي‌سوزم
هماره بر سرم از جور آسمان شرريست
علامت خطر است اين قباي خون آلود
هر آنکه در ره هستي است در ره خطريست
بريخت خون من و نوبت تو نيز رسد
بدست رهزن گيتي هماره نيشتريست
خوش است اگر گل امروز خوش بود فردا
ولي ميان ز شب تا سحر گهان اگريست
از آن زمانه به ما ايستادگي آموخت
که تا ز پاي نيفتيم تا که پا و سريست
يکي نظر به گل افکند و ديگري بگياه
ز خوب و زشت چه منظور هر که را نظريست
نه هر نسيم که اينجاست بر تو مي‌گذرد
صبا صباست به هر سبزه و گلش گذريست
ميان لاله و نرگس چه فرق هر دو خوشند
که گل بطرف چمن هر چه هست عشوه‌گريست
تو غرق سيم و زر و من ز خون دل رنگين
بفقر خلق چه خندي تو را که سيم و زريست
ز آب چشمه و باران نمي‌شود خاموش
که آتشي که در اينجاست آتش جگريست
هنر نماي نبودم بدين هنرمندي
سخن حديث دگر کار قصه دگريست
گل از بساط چمن تنگدل نخواهد رفت
بدان دليل که مهمان شامي و سحريست
تو روي سخت قضا و قدر نديدستي
هنوز آنچه تو را مي‌نمايد آستريست
از آن دراز نکردم سخن درين معني
که کار زندگي لاله کار مختصريست
خوش آنکه نام نکوئي بيادگار گذاشت
که عمر بي ثمر نيک عمر بي ثمريست
کسيکه در طلب نام نيک رنج کشيد
اگر چه نام و نشانيش نيست ناموريست
شنيده‌ايد که آسايش بزرگان چيست 
براي خاطر بيچارگان نياسودن
بکاخ دهر که آلايش است بنيادش
مقيم گشتن و دامان خود نيالودن
همي ز عادت و کردار زشت کم کردن
هماره بر صفت و خوي نيک افزودن
ز بهر بيهده از راستي بري نشدن
براي خدمت تن روح را نفرسودن
برون شدن ز خرابات زندگي هشيار
ز خود نرفتن و پيمانه‌اي نپيمودن
رهي که گمرهيش در پي است نسپردن
دريکه فتنه‌اش اندر پس است نگشودن
بنفشه صبحدم افسرد و باغبان گفتش
که بيگه از چمن آزرد و زود روي نهفت
جواب داد که ما زود رفتني بوديم
چرا که زود فسرد آن گلي که زود شکفت
کنون شکسته و هنگام شام خاک رهم
تو خود مرا سحر از طرف باغ خواهي رفت
غم شکستگيم نيست زانکه دايه دهر
بروز طفليم از روزگار پيري گفت
ز نرد زندگي ايمن مشو که طاسک بخت
هزار طاق پديد آرد از پي جفت
به جرم يک دو صباحي نشستن اندر باغ
هزار قرن در آغوش خاک بايد خفت
خوش آن کسيکه چو گل يک دو شب به گلشن عمر
نخفت و شبرو ايام هر چه گفت شنفت
خميد نرگس پژمرده‌اي ز انده و شرم
چو ديد جلوه گلهاي بوستاني را
فکند بر گل خودروي ديده اميد
نهفته گفت بدو اين غم نهاني را
که بر نکرده سر از خاک در بسيط زمين
شدم نشانه بلاهاي آسماني را
مرا به سفره خالي زمانه مهمان کرد
نديده چشم کس اينگونه ميهماني را
طبيب باد صبا را بگوي از ره مهر
که تا دوا کند اين درد ناگهاني را
ز کارداني ديروز من چه سود امروز
چو کار نيست چه تاثير کارداني را
به چشم خيره ايام هر چه خيره شدم
نديد ديده من روي مهرباني را
من از صبا و چمن بدگمان نميگشتم
زمانه در دلم افکند بدگماني را
چنان خوشند گل و ارغوان که پنداري
خريده‌اند همه ملک شادماني را
شکستم و نشد آگاه باغبان قضا
نخوانده بود مگر درس باغباني را
به من جواني خود را به سيم و زر بفروش
که زر و سيم کليد است کامراني را
جواب داد که آئين روزگار اينست
بسي بلندي و پستي است زندگاني را
بکس نداد توانائي اين سپهر بلند
که از پيش نفرستاد ناتواني را
هنوز تازه رسيدي و اوستاد فلک
نگفته بهر تو اسرار باستاني را
در آن مکان که جواني دمي و عمر شبي است
به خيره ميطلبي عمر جاوداني را
نهان به هر گل و هر سبزه‌اي دو صد معني است
به جز زمانه نداند کس اين معاني را
ز گنج وقت نوائي ببر که شبرو دهر
به رايگان برد اين گنج رايگاني را
ز رنگ سرخ گل ارغوان مشو دلتنگ
خزان سيه کند آن روي ارغواني را
گرانبهاست گل اندر چمن ولي مشتاب
بدل کنند به ارزاني اين گراني را
زمانه بر تن ريحان و لاله و نسرين
بسي دريده قباهاي پرنياني را
من و تو را ببرد دزد چرخ پير از آنک
ز دزد خواسته بوديم پاسباني را
چمن چگونه رهد ز آفت دي و بهمن
صبا چه چاره کند باد مهرگاني را
تو زر و سيم نگهدار کاندرين بازار
به سيم و زر نخريده است کس جواني را
نهال تازه رسي گفت با درختي خشک
که از چه روي ترا هيچ برگ و باري نيست
چرا بدين صفت از آفتاب سوخته‌اي
مگر بطرف چمن آب و آبياري نيست
شکوفه‌هاي من از روشني چو خورشيدند
ببرگ و شاخه من ذره غباري نيست
چرا ندوخت قباي تو درزي نوروز
چرا بگوش تو از ژاله گوشواري نيست
شدي خميده و بي برگ و بار و دم نزدي
بزير بار جفا چون تو بردباري نيست
مرا صنوبر و شمشاد و گل شدند نديم
ترا چه شد که رفيقي و دوستاري نيست
جواب داد که ياران رفيق نيم رهند
بروز حادثه غير از شکيب ياري نيست
تو قدر خرمي نوبهار عمر بدان
خزان گلشن ما را دگر بهاري نيست
از ان بسوختن ما دلت نميسوزد
کازين سموم هنوزت بجان شراري نيست
شکستگي و درستي تفاوتي نکند
من و ترا چون درين بوستان قراري نيست
ز من بطرف چمن سالها شکوفه شکفت
ز دهر ديگرم امسال انتظاري نيست
بسي به کارگه چرخ پير بردم رنج
گه شکستگي آگه شدم که کاري نيست
تو نيز همچون من آخر شکسته خواهي شد
حصاريان قضا را ره فراري نيست
گهي گران بفروشندمان و گه ارزان
به نرخ سود گر دهر اعتباري نيست
هر آن قماش کزين کارگه برون آيد
تام نقش فريب است پود و تاري نيست
هر آنچه ميکند ايام ميکند با ما
بدست هيچکس ايدوست اختياري نيست
بروزگار جواني خوش است کوشيدن
چرا که خوشتر ازين وقت و روزگاري نيست
کدام غنچه که خونش بدل نمي‌جوشد
کدام گل که گرفتار طعن خاري نيست
کدام شاخته که دست حوادثش نشکست
کدام باغ که يکروز شوره‌زاري نيست
کدام قصر دل افروز و پايه محکم
که پيش باد قضا خاک رهگذاري نيست
اگر سفينه ما ساحل نجات نديد
عجب مدار که اين بحر را کناري نيست
نهان شد از گل زردي گلي سپيد که ما
سپيد جامه و از هر گنه مبرائيم
جواب داد که ما نيز چون تو بي گنهيم
چرا که جز نفسي در چمن نميپائيم
بما زمانه چنان فرصتي نبخشوده است
که از غرور دل پاک را بيالائيم
قضا نيامده ما را ز باغ خواهد برد
نه ميرويم بسوداي خود نه مي‌آئيم
بخود نظاره کنيم ار بچشم خودبيني
چگونه لاف توانيم زد که بينائيم
چو غنچه و گل دوشينه صبحدم فرسود
من و تو جاي شگفت است گر نفرسائيم
بگرد ما گل زرد و سپيد بسيارند
گمان مبر که بگلشن من و تو تنهائيم
هزار بوته و برگ ار نهان کند ما را
به چشم خيره گلچين دهر پيدائيم
بدين شکفتگي امروز چند غره شويم
چو روشن است که پژمردگان فردائيم
درين زمانه فزودن براي کاستن است
فلک بکاهدمان هر چه ما بيفزائيم
خوش است باده رنگين جام عمر وليک
مجال نيست که پيمانه‌اي بپيمائيم
ز طيب صبحدم آن به که توشه برگيريم
که آگه‌است که تا صبح ديگر اينجائيم
فضاي باغ تماشاگه جمال حق است
من و تو نيز در آن از پي تماشائيم
چه فرق گر تو ز يک رنگ و ما ز يک فاميم
تمام دختر صنع خداي يکتائيم
همين خوش است که در بندگيش يکرنگيم
همين بس است که در خواجگيش يکرائيم
برنگ ظاهر اوراق ما نگاه مکن
که ترجمان بليغ هزار معنائيم
درين وجود ضعيف ار توان و توشي هست
رهين موهبت ايزد توانائيم
براي سجده درين آستان تمام سريم
پي گذشتن ازين رهگذر همه پائيم
تمام ذره اين بي زوال خورشيديم
تمام قطره اين بي کرانه دريائيم
درين صحيفه که زيبندگيست حرف نخست
چه فرق گر بنظر زشت يا که زيبائيم
چو غنچه‌هاي دگر بشکفند ما برويم
کنون بيا که صف سبزه را بيارائيم
درين دو روزه هستي همين فضيلت ماست
که جور ميکند ايام و ما شکيبائيم
ز سرد و گرم تنور قضا نميترسيم
براي سوختن و ساختن مهيائيم
اسير دام هوي و قرين آز شدن
اگر دمي و اگر قرنهاست رسوائيم
کسي که بر سر نرد جهان قمار نکرد
سياه روزي و بدنامي اختيار نکرد
خوش آنکه از گل مسموم باغ دهر رميد
برفق گر نظري کرد جز به خار نکرد
به تيه فقر ازان روي گشت دل حيران
که هيچگه شتر آز را مهار نکرد
نداشت ديده تحقيق مردمي کاز دور
بديد خيمه اهريمن و فرار نکرد
شکار کرده بسي در دل شب اين صياد
مگو که روز گذشت و مرا شکار نکرد
سپهر پير بسي رشته محبت و انس
گرفت و بست بهم ليک استوار نکرد
مشو چو وقت که يک لحظه پايدار نماند
مشو چو دهر که يک عهد پايدار نکرد
برو ز مورچه آموز بردباري و سعي
که کار کرد و شکايت ز روزگار نکرد
غبار گشت ز باد غرور خرمن دل
چنين معامله را باد با غبار نکرد
سفينه‌اي که در آن فتنه بود کشتيبان
برفت روز و شب و ره سوي کنار نکرد
مباف جامه روي و ريا که جز ابليس
کس اين دو رشته پوسيده پود و تار نکرد
کسي ز طعنه پيکان روزگار رهيد
که گاه حمله او سستي آشکار نکرد
طبيب دهر بسي دردمند داشت وليک
طبيب وار سوي هيچ يک گذار نکرد
چرا وجود منزه به تيرگي پيوست
چرا محافظت پنبه از شرار نکرد
ز خواب جهل بس امسالها که پار شدند
خوش آنکه بيهده امسال خويش پار نکرد
روا مدار پس از مدت تو گفته شود
که دير ماند فلاني و هيچ کار نکرد
بطعنه پيش سگي گفت گربه کاي مسکين
قبيله تو بسي تيره‌روز و ناشادند
ميان کوي بخسبي و استخوان خائي
بداختري چو تو را کاشکي نميزادند
برو به مطبخ شه يا بمخزن دهقان
بشهر و قريه بسي خانه‌ها که آبادند
کباب و مرغ و پنير است و شير طعمه من
ز حيله‌ام همه کار آگهان بفريادند
جفاي نان نکشيدست يکتن از ما ليک
گرسنگان شما بيشتر ز هفتادند
بگفت راست نگردد بناي طالع ما
چرا که از ازلش پايه راست ننهادند
مرا به پشت سرافکند حکم چرخ ز خلق
شگفت نيست گرم در بروي نگشادند
کسي بخانه مردم بميهماني رفت
که روز سور کسي از پيش فرستادند
بروزي دگران چون طمع توانم کرد
مرا ز خوان قضا قسمت استخوان دادند
تو خلق دهر ندانسته‌اي چه بي باکند
تو عهدها نشنيدي چه سست بنيادند
کسي بلطف بدرماندگان نظر نکند
درين معامله دلها ز سنگ و پولادند
هزار مرتبه فقر از توانگري خوشتر
توانگران همه بدنام ظلم و بيدادند
نخست رسم و ره ما درستکاري ماست
قبيله تو در آئين دزدي استادند
براي پرورش تن بدام بدنامي
نيوفتند کساني که بخرد و رادند
پي هوي و هوس نوع خودپرست شما
سحر ببصره و هنگام شب ببغدادند
ز جور سال و مه ايدوست کس نرست تمام
اسير فتنه ديماه و تير و مردادند
بچهره‌ها منگر خاطر شکسته بسي است
عروس دهر چو شيرين و خلق فرهادند
من از فتادگي خويش هيچ غم نخورم
فتادگان چنين هيچگه نيفتادند
اسير نفس توئي همچو ما گرفتاران
ز بند بندگي حرص و آز آزادند
تو شاد باش و دل آسوده زندگاني کن
سگان به بدسري روزگار معتادند
در آبگير سحرگاه بط به ماهي گفت
که روز گشت و شنا کردن و جهيدن نيست
بساط حلقه و دامست يکسر اين صحرا
چنين بساط دگر جاي آرميدن نيست
ترا هميشه ازين نکته با خبر کردم
وليک گوش ترا طاقت شنيدن نيست
هزار مرتبه گفتم که خانه صياد
مکان ايمني و خانه برگزيدن نيست
من از ميان بروم چون خطر شود نزديک
تو چون کني که ترا قدرت پريدن نيست
هزار چشمه روشن هزار برکه پاک
بهاي يک رگ و يکقطره خون چکيدن نيست
بگفت منزل مقصود آنچنان دور است
که فکر کوته ما را بدان رسيدن نيست
هزار رشته برين کارگاه مي‌پيچند
ولي چه سود که هر ديده بهر ديدن نيست
ز خرمن فلک ايدوست خوشه‌اي نبري
که غنچه و گل اين باغ بهر چيدن نيست
اگر ز آب گريزي بخشکيت بزنند
ازين حصار کسي را ره رهيدن نيست
به پرتگاه قضا مرکب هوي و هوس
سبک مران که مجال عنان کشيدن نيست
بپاي گلبن زيباي هستي اين همه خار
براي چيست اگر از پي خليدن نيست
چنان نهفته و آهسته مي‌نهند اين دام
که هيچ فرصت ترسيدن و رميدن نيست
سموم فتنه چو باد سحرگهي نسوزد
بجز نشان خرابي در آن وزيدن نيست
چو من بخاک تپيدم تو سوختي بشرار
دگر حديث شنا کردن و چميدن نيست
براه گرگ حوادث شبان بخواب رود
چو خفت گله چه داند گه چريدن نيست
بريد و دوخت قباي من و تو درزي چرخ
ز هم شکافتن و طرح نو بريدن نيست
متاع حادثه روزي بقهر بفروشند
چه غم خورند که ما را سر خريدن نيست
شبي بمردمک چشم طعنه زد مژگان
که چند بي سبب از بهر خلق کوشيدن
هميشه بار جفا بردن و نياسودن
هميشه رنج طلب کردن و نرنجيدن
ز نيک و زشت و گل و خار و مردم و حيوان
تمام ديدن و از خويش هيچ ناديدن
چو کارگر شده‌اي مزد سعي و رنج تو چيست
بوقت کار ضروري است کار سنجيدن
ز بزم تيره خود روشني دريغ مدار
که روشنست ازين بزم رخت برچيدن
جواب داد که آئين کاردانان نيست
بخواب جهل فزودن ز کار کاهيدن
کنايتي است درين رنج روز خسته شدن
اشارتي است درين کار شب نخوابيدن
مرا حديثي هوي و هوس مکن تعليم
هنروران نپسندند خود پسنديدن
نگاهباني ملک تن است پيشه چشم
چنانکه رسم و ره پاست ره نورديدن
اگر پي هوس و آز خويش ميگشتم
کنون نبود مرا ديده جاي گرديدن
بپاي خويش نيفکنده روشني هرگز
اگر چه کار چراغ است نور بخشيدن
نه آگهيست ز حکم قضا شدن دلتنگ
نه مردمي است ز دست زمانه ناليدن
مگو چرا مژه گشتم من و تو مردم چشم
ازين حديث کس آگه نشد بپرسيدن
هزار مسئله در دفتر حقيقت بود
ولي دريغ که دشوار بود فهميدن
ز دل تپيدن و از ديده روشني خواهند
ز خون دويدن و از اشک چشم غلتيدن
ز کوه و کاه گرانسنگي و سبکباري
ز خاک صبر و تواضع ز باد رقصيدن
سپهر مردم چشمم نهاد نام از آن
که بود خصلتم از خويش چشم پوشيدن
هزار قرن نديدن ز روشني اثري
هزار مرتبه بهتر ز خويشتن ديدن
هواي نفس چو ديويست تيره دل پروين
بتر ز ديو پرستي است خودپرستيدن
شنيده‌ايد که روزي بچشمه خورشيد
برفت ذره بشوقي فزون بمهماني
نرفته نيمرهي باد سرنگونش کرد
سبک قدم نشده ديد بس گرانجاني
گهي رونده سحابي گرفت چهره مهر
گهي هوا چو يم عشق گشت طوفاني
هزار قطره باران چکيد بر رويش
جفا کشيد بس از رعد و برق نيساني
هزار گونه بلندي هزار پستي ديد
که تا رسيد به آن بزمگاه نوراني
نمود دير زماني به آفتاب نگاه
ملول گشت سرانجام زان هوسراني
سپهر ديد و بلندي و پرتو و پاکي
بدوخت ديده خودبين ز فرط حيراني
سئوال کرد ز خورشيد کاين چه روشني است
در اين فضا که ترا ميکند نگهباني
بذره گفت فروزنده مهر کاين رمزيست
برون ز عالم تدبير و فکر امکاني
بتخت و تاج سليمان چکار مورچه را
بس است ايمني کشور سليماني
من از گذشتن ابري ضعيف تيره شوم
تو از وزيدن بادي ز کار درماني
نه مقصد است که گردد عيان ز نيمه راه
نه مشکل است که آسان شود بساني
هزار سال اگر علم و حکمت آموزي
هزار قرن اگر درس معرفت خواني
بپوئي ار همه راههاي تيره و تار
بداني ار همه رازهاي پنهاني
اگر بعقل و هنر همسر فلاطوني
وگر بدانش و فضل اوستاد لقماني
بسمان حقيقت بهيچ پر نپري
به خلوت احديت رسيد نتواني
در آنزمان که رسي عاقبت بحد کمال
چو نيک در نگري در کمال نقصاني
گشود گوهري عقل گر چه بس کانها
نيافت هيچگه اين پاک گوهر کاني
ده جهان اگر ايدوست دهخداي نداشت
که مينمود تحمل به رنج دهقاني
بلند خيز مشو زانکه حاصلي نبري
بخز فتادن و درماندن و پشيماني
بکوي شوق گذاري نميکني پروين
چو ذره نيز ره و رسم را نميداني
خليد خار درشتي بپاي طفلي خرد
بهم برآمد و از پويه باز ماند و گريست
بگفت مادرش اين رنج اولين قدم است
ز خار حادثه تيه وجود خالي نيست
هنوز نيک و بد زندگي بدفتر عمر
نخوانده‌اي و بچشم تو راه و چاه يکيست
ز پاي چون تو در افتاده‌اند بس طفلان
نيوفتاده درين سنگلاخ عبرت کيست
نديده زحمت رفتار ره نياموزي
خطا نکرده صواب و خطا چه داني چيست
دلي که سخت ز هر غم تپيد شاد نماند
کسيکه زود دل آزرده گشت دير نزيست
ز عهد کودکي آماده بزرگي شو
حجاب ضعف چو از هم گسست عزم قويست
بچشم آنکه درين دشت چشم روشن بست
تفاوتي نکند گر ده است چه يا بيست
چو زخم کارگر آمد چه سر چه سينه چه پاي
چو سال عمر تبه شد چه يک چه صد چه دويست
هزار کوه گرت سد ره شوند برو
هزار ره گرت از پا در افکنند بايست
به شکوه گفت جواني فقير با پيري
به روزگار مرا روي شادماني نيست
بلاي فقر تنم خسته کرد و روح بکشت
به مرگ قانعم آن نيز رايگاني نيست
کسي به مثل من اندر نبردگاه جهان
سياه روز بلاهاي ناگهاني نيست
گرسنه بر سر خوان فلک نشستم و گفت
که خيرگي مکن اين بزم ميهماني نيست
به خلق داد سرافرازي و مرا خواري
که در خور تو ازين به که ميستاني نيست
به دهر هيچکس مهربان نشد با من
مرا خبر ز ره و رسم مهرباني نيست
خوش نيافتم از روزگار سفله دمي
از آن خوشم که سپنجي است جاوداني نيست
به خنده پير خردمند گفت تند مرو
که پرتگاه جهان جاي بد عناني نيست
چو بنگري همه سر رشته‌ها بدست قضاست
ره گريز ز تقدير آسماني نيست
وديعه‌ايست سعادت که رايگان بخشند
درين معامله ارزاني و گراني نيست
دل ضعيف بگرداب نفس دون مفکن
غريق نفس غريقي که وارهاني نيست
چو دستگاه جوانيت هست سودي کن
که هيچ سود چو سرمايه جواني نيست
ز بازويت نربودند تا توانائي
زمان خستگي و عجز و ناتواني نيست
به ملک زندگي اي دوست رنج بايد برد
دلي که مرد سزاوار زندگاني نيست
من و تو از پي کشف حقيقت آمده‌ايم
ازين مسابقه مقصود کامراني نيست
به دفتر گل و طومار غنچه در گلزار
به جز حکايت آشوب مهرگاني نيست
بناي تن همه بهر خوشي نساخته‌اند
وجود سر همه از بهر سرگراني نيست
ز مرگ و هستي ما چرخ را زيان نرسد
سپهر سنگدل است اين سخن نهاني نيست
کبوتري سحر اندر هواي پروازي
ببام لانه بياراست پر ولي نپريد
رسيد بر پرش از دور ناوکي جانسوز
مبرهن است کازان طعنه بر دلش چه رسيد
شکسته شد پر و بالي نزار گشت تني
گسست رشته اميدي و رگي بدريد
گذشت بر در آن لانه شامگه زاغي
طبيب گشت چه رنجوري کبوتر ديد
برفت خار و خس آورد و سايباني ساخت
براي راحت بيمار خويش بس کوشيد
هزار گونه ستم ديد تا بروزن و بام
ز برگهاي درختان سبز پرده کشيد
ز جويبار بمنقار خويش آب ربود
بباغ کرد ره و ميوه‌اي ز شاخه چيد
گهي پدر شد و گه مادر و گهي دربان
طعام داد و نوازش نمود و ناله شنيد
ببرد آنهمه بار جفا که تا روزي
ز درد و خستگي و رنج دردمند رهيد
بزاغ گفت چه نسبت سپيد را بسياه
ترا بياري بيگانگان چه کس طلبيد
بگفت نيت ما اتفاق و يکرنگي است
تفاوتي نکند خدمت سياه و سفيد
ترا چو من بدل خرد مهر و پيونديست
مرا بسان تو در تن رگ و پي است و وريد
صفاي صحبت و آئين يکدلي بايد
چه بيم گر که قديم است عهد يا که جديد
ز نزد سوختگان بي‌خبر نبايد رفت
زمان کار نبايد به کنج خانه خزيد
غرض گشودن قفل سعادتست بجهد
چه فرق گر زر سرخ و گر آهن است کليد
به جغذ گفت شبانگاه طوطي از سر خشم
که چند بايدت اينگونه زيست سرگردان
چرا ز گوشه عزلت برون نميئي
چه اوفتاده که از خلق ميشوي پنهان
کسي به جز تو نبستست چشم روشن بين
کسي به جز تو نکردست در خرابه مکان
اگر بجانب شهرت گذر فتد بيني
بسي بلند بنا قصر و زرنگار ايوان
چرا ز فکرت باطل نژند داري دل
چرا بملک سياهي سيه کني وجدان
ز طائران جهان ديده رسم و راه آموز
ببين چگونه بسر ميبرند وقت و زمان
اگر که همچو منت ميل برتري باشد
گهت بدست نشانند و گاه بر دامان
مرا نگر چه نکو راي و نغز گفتارم
ترا ضمير بدانديش و الکنست زبان
بما هماره شکر داده‌اند نوبت چاشت
نخورده‌ايم بسان تو هيچگه غم دان
بزير پر چو تو سر بي سبب نهان نکنيم
زنيم در چمني تازه هر نفس جولان
بهل که عمر تلف کردنست تنهائي
نديم سرو و گل و سبزه باش در بستان
بپوش چشم ز بيغوله نيستي رهزن
بشوي گرد سياهي ز دل نه اي شيطان
نه با خبر ز بهاري نه آگهي ز خريف
چو مرده‌اي بزمستان و فصل تابستان
بکنج غار مخز همچو گرگ بي چنگال
گرسنه خواب مکن چون شغال بي دندان
به موش مرده ميالاي پنجه و منقار
بزرگ باش و مياموز خصلت دونان
بروزگار جوانيت ماتم پيري است
سيه دلي چو تو هرگز نداشت بخت جوان
جهان به خويشتن ايدوست خيره سخت مگير
که کار سخت ز کارآگهي شدست آسان
برو به سير گهي تازه صبحگاهي خوش
بيا به خانه ما باش يکشبي مهمان
تو چشم عقل ببستي که در چه افتادي
تو بد شدي که شدند از تو خوبتر دگران
فضيلت و هنر اي بي هنر نمود مرا
جليس بزم بزرگان و همسر شاهان
مرا ز عاج و زر و سيم ساختند قفس
گهم بخانه نگهداشتند و گه به دکان
ز خويش بي سبب اي تيره دل چه ميکاهي
کمال جوي و سعادت چه خواهي از نقصان
هميشه مي نتوان رفت بيخود و فارغ
هماره مي‌نتوان زيست غمگن و حيران
ز ناله‌هاي غم افزاي خويش جان مخراش
ز سوک بيگه خود خلق را مکن گريان
ز بانگ زشت تو بس آرزو که گشت تباه
ز فال شوم تو بس خانمان که شد ويران
چو طوطيان چه سخن گفتي و شنيدي هين
چو بلبلان بکدامين چمن پريدي هان
جواب داد که بر خيره شوم خوانندم
ز من بکس نرسيدست هيچگونه زيان
عجب مدار گرم شوق سير گلشن نيست
تفاوتيست ميان من و دگر مرغان
سمند دولت گيتي که جانب همه تاخت
ز ما گذشت چو برق و نگه نداشت عنان
خوشست نغمه مرغي بساحت چمني
ولي نه بوم سيه روز مرغکي خوشخوان
فروغ چهر گل آن به که بلبلان بينند
براي همچو مني شوره‌زار شد شايان
هر آنکسي که تو را پيک نيکبختي گشت
نداد ديده ما را نصيب جز پيکان
بسوخت خانه ما زاتش حوادث چرخ
نه مردميست ز همسايه خواستن تاوان
نکرد رهرو عاقل بهر گذر گه خواب
نچيد طائر آگاه چينه از هر خوان
چه سود صحبت شاهان چو نيست آزادي
چرا دهيم گرانمايه وقت را ارزان
به رنج گوشه نشيني و فقر تن دادن
به از پريدن بيگاه و داشتن غم جان
قفس نه جز قفس است ار چه سيم و زر باشد
که صحن تنگ همانست و بام تنگ همان
در آشيانه ويران خويش خرسنديم
چه خوشدليست در آباد ديدن زندان
هزار نکته بما گفت شبرو گردون
چه غم بچشم تو گر بيهشيم يا نادان
بنزد آنکه چو من دوستدار تاريکيست
تفاوتي نکند روز تيره و رخشان
مرا ز صحبت بيگانگان ملال آيد
بميهمانيم اي دوست هيچگاه مخوان
تو خود گهي بچمن خسب و گه بسبزه خرام
که بوم را نه ازين خوشدلي بود نه از آن
بعهد و يکدلي مردم اعتباري نيست
که همچو دور جهان سست عهد بود انسان
ز راه تجربه گر هفته‌اي سکوت کني
نه خواجه ماند و بانو نه شکر و انبان
بجوي و جر بکنندت بصد جفا پر و بال
برهگذر بکشندت بصد ستم طفلان
نه جغد رست و نه طوطي چو شد قضا شاهين
نه زشت ماند و نه زيبا چو راز گشت عيان
طبيب دهر نياموخت جز ستم پروين
بدرد کشت و حديثي نگفت از درمان
بکنج مطبخ تاريک تابه گفت به ديگ
که از ملال نمردي چه خيره سر بودي
ز دوده پشت تو مانند قير گشته سياه
ز عيب خويش تو مسکين چه بيخبر بودي
همي به تيرگي خود فزودي از پستي
سياه روز و سيه کار و بد گهر بودي
تمام عمر درين کارگاه زحمت و رنج
نشسته بودي و بيمزد کارگر بودي
گهي ز عجز جفاي شرار ميبردي
گهي ز جهل گرفتار شور و شر بودي
دمي ز آتش و آبت ستم رسيد و بلا
دمي نديم دم و دود و خشک و تر بودي
نه لحظه‌اي ز هجوم حوادث آسودي
نه هيچ با خبر از شب نه از سحر بودي
ستيزه‌گر فلک اي تيره‌بخت با تو ستيز
نمينمود تو خود گر ستيزه‌گر بودي
زمانه سوخت ترا پاک و هيچ دم نزدي
هميشه خسته و پيوسته رنجبر بودي
به پيش چون تو سيه روي بد دلم که فکند
چه بودي ار که مرا قدرت سفر بودي
نديد چشم تو رنگي دگر به جز سيهي
رواست گر که بگوئيم بي بصر بودي
درين بساط سيه گر نميگشودي رخت
چو ما سفيد و نکو راي و نامور بودي
جواب داد که ما هر دو در خور ستميم
تو نيز همچو من ايدوست بيهنر بودي
جفاي آتش و هيزم نه بهر من تنهاست
تو نيز لايق خاکستر و شرر بودي
من و تو سالک يک مقصديم در معني
تو نيز رهرو اين کهنه رهگذر بودي
اگر ز فکر تو ميزاد راي نيک‌تري
بفکر روزي ازين روز نيکتر بودي
مگر بياد نداري که دوش وقت سحر
ميان شعله جانسوز تا کمر بودي
نمي‌نشستي اگر نزد ما درين مطبخ
مبرهن است که در مطبخ دگر بودي
نظر به عجب در آلودگان نيمکردي
بدامن سيه خود گرت نظر بودي
من از سياهي خود بس ملول ميگشتم
اگر تو تيره‌دل از من سپيدتر بودي
در آن سراي که زن نيست انس و شفقت نيست
در آن وجود که دل مرده مرده است روان
بهيچ مبحث و ديباچه‌اي قضا ننوشت
براي مرد کمال و براي زن نقصان
زن از نخست بود رکن خانه هستي
که ساخت خانه بي پاي بست و بي بنيان
زن ار براه متاعت نميگداخت چو شمع
نميشناخت کس اين راه تيره را پايان
چو مهر گر که نميتافت زن بکوه وجود
نداشت گوهري عشق گوهر اندر کان
فرشته بود زن آن ساعتي که چهره نمود
فرشته بين که برو طعنه ميزند شيطان
اگر فلاطن و سقراط بوده‌اند بزرگ
بزرگ بوده پرستار خردي ايشان
بگاهواره مادر بکودکي بس خفت
سپس بمکتب حکمت حکيم شد لقمان
چه پهلوان و چه سالک چه زاهد و چه فقيه
شدند يکسره شاگرد اين دبيرستان
حديث مهر کجا خواند طفل بي مادر
نظام و امن کجا يافت ملک بي سلطان
وظيفه زن و مرد اي حکيم داني چيست
يکيست کشتي و آن ديگريست کشتيبان
چو ناخداست خردمند و کشتيش محکم
دگر چه باک ز امواج و ورطه و طوفان
بروز حادثه اندر يم حوادث دهر
اميد سعي و عملهاست هم ازين هم ازان
هميشه دختر امروز مادر فرداست
ز مادرست ميسر بزرگي پسران
اگر رفوي زنان نکو نبود نداشت
بجز گسيختگي جامه نکو مردان
توان و توش ره مرد چيست ياري زن
حطام و ثروت زن چيست مهر فرزندان
زن نکوي نه بانوي خانه تنها بود
طبيب بود و پرستار و شحنه و دربان
بروزگار سلامت رفيق و يار شفيق
بروز سانحه تيمارخوار و پشتيبان
ز بيش و کم زن دانا نکرد روي ترش
بحرف زشت نيالود نيکمرد دهان
سمند عمر چو آغاز بدعناني کرد
گهيش مرد و زمانيش زن گرفت عنان
چه زن چه مرد کسي شد بزرگ و کامروا
که داشت ميوه‌اي از باغ علم در دامان
به رسته هنر و کارخانه دانش
متاعهاست بيا تا شويم بازرگان
زني که گوهر تعليم و تربيت نخريد
فروخت گوهر عمر عزيز را ارزان
کسيست زنده که از فضل جامه‌اي پوشد
نه آنکه هيچ نيرزد اگر شود عريان
هزار دفتر معني بما سپرد فلک
تمام را بدريديم بهر يک عنوان
خرد گشود چو مکتب شديم ما کودن
هنر چو کرد تجلي شديم ما پنهان
بساط اهرمن خودپرستي و سستي
گر از ميان نرود رفته‌ايم ما ز ميان
هميشه فرصت ما صرف شد درين معني
که نرخ جامه بهمان چه بود و کفش فلان
براي جسم خريديم زيور پندار
براي روح بريديم جامه خذلان
قماش دکه جان را بعجب پوسانديم
بهر کنار گشوديم بهر تن دکان
نه رفعتست فساد است اين رويه فساد
نه عزتست هوانست اين عقيده هوان
نه سبزه‌ايم که روئيم خيره در جر و جوي
نه مرغکيم که باشيم خوش بمشتي دان
چو بگرويم به کرباس خود چه غم داريم
که حله حلب ارزان شدست يا که گران
از آن حرير که بيگانه بود نساجش
هزار بار برازنده‌تر بود خلقان
چه حليه‌ايست گرانتر ز حليت دانش
چه ديبه‌ايست نکوتر ز ديبه عرفان
هر آن گروهه که پيچيده شد بدوک خرد
به کارخانه همت حرير گشت و کتان
نه بانوست که خود را بزرگ ميشمرد
بگوشواره و طوق و بياره مرجان
چو آب و رنگ فضيلت بچهره نيست چه سود
ز رنگ جامه زربفت و زيور رخشان
براي گردن و دست زن نکو پروين
سزاست گوهر دانش نه گوهر الوان
فتاد طائري از لانه و ز درد تپيد
بزير پر چو نگه کرد ديد پيکاني است
بگفت آنکه بدرياي خون فکند مرا
نديد در دل شوريده‌ام چه طوفاني است
کسيکه بر رگ من تير زد نميدانست
که قلب خرد مرا هم وريد و شرياني است
ربود مرغکم از زير پر بعنف و نگفت
که مادري و پرستاري و نگهباني است
اسير کردن و کشتن تفرج و بازي است
نشانه کردن مظلوم کار آساني است
ز بام خرد گل اندود پست ما پيداست
که سقف خانه جمعيت پريشاني است
شکست پنجه و منقار من وليک چه باک
پلنگ حادثه را نيز چنگ و دنداني است
گرفتم آنکه بپايان رسيد فرصت ما
براي فرصت صياد نيز پاياني است
فتاد پايه چنين خانه را چه تعميري است
گداخت سينه چنين درد را چه درماني است
چمن خوش است و جهان سبز و بوستان خرم
براي طائر آزاد جاي جولاني است
زمانه عرصه براي ضعيف تنگ گرفت
هماره بهر توانا فراخ ميداني است
هميشه خانه بيداد و جور آباد است
بساط ماست که ويران ز باد و باراني است
نگفته ماند سخنهاي من خوشا مرغي
که لانه‌اش گه سعي و عمل دبستاني است
مرا هر آنکه در افکند همچو گوي بسر
خبر نداشت که در دست دهر چوگاني است
ز رنج بي سر و ساماني منش چه غم است
همين بس است که او را سري و ساماني است
حديث نيک و بد ما نوشته خواهد شد
زمانه را سند و دفتري و ديواني است
کسي ز درد من آگه نشد وليک خوشم
که چند قطره خونم بدست و داماني است
هزار کاخ بلند ار بنا کند صياد
بهاي خار و خس آشيان ويراني است
چه لانه‌اي و چه قصري اساس خانه يکي است
بشهر کوچک خود مور هم سليماني است
ز دهر گر دل تنگم فشار ديد چه غم
گرفته دست قضا هر کجا گريباني است
چه برتريست ندانم بمرغ مردم را
جز اينکه دعوي باطل کند که انساني است
درين قبيله خودخواه هيچ شقفت نيست
چو نيک درنگري هر چه هست عنواني است
ز حيله بر در موشي نشست گربه و گفت
که چند دشمني از بهر حرص و آز کنيم
بيا که رايت صلح و صفا برافرازيم
براه سعي و عمل فکر برگ و ساز کنيم
بيا که حرص دل و آز ديده را بکشيم
وجود فارغ از انديشه و نياز کنيم
بسي بخانه نشستيم و دامن آلوديم
بيا رويم سوي مسجد و نماز کنيم
بگفت کارشناسان بما بسي خندند
اگر که گوش به پند تو حيله‌ساز کنيم
ز توشه‌اي که تو تعيين کني چه بهره بريم
بخلوتي که تو شاهد شوي چه راز کنيم
رعايت از تو نديديم تا شويم ايمن
نوازشي نشنيديم تا که ناز کنيم
خود آگهي که چه کردي بما دگر مپسند
که ما اشاره‌ها بدان زخم جانگداز کنيم
بلاي راه تو بس ديده‌ايم به که دگر
نه قصه‌اي ز نشيب و نه از فراز کنيم
دگر بکار نيايد گليم کوته ما
اگر که پاي ازين بيشتر دراز کنيم
خلاف معرفت و عقل ره چرا سپريم
بروي دشمن خود در چگونه باز کنيم
حديث روشن ظلم شما و ذلت ما
حقيقت است چرا صحبت از مجاز کنيم
به کرم پيله شنيدم که طعنه زد حلزون
که کار کردن بيمزد عمر باختن است
پي هلاک خود اي بيخبر چه ميکوشي
هر آنچه ريشته‌اي عاقبت ترا کفن است
بدست جهل به بنياد خويش تيشه زدن
دو چشم بستن و در چاه سرنگون شدن است
چو ما برو در و ديوار خانه محکم کن
مگرد ايمن و فارغ زمانه راهزن است
بگفت قدر کسي را نکاست سعي و عمل
خيال پرورش تن ز قدر کاستن است
بخدمت دگران دل چگونه خواهد داد
کسي که همچو تو دائم بفکر خويشتن است
بديگ حادثه روزي گرم بجوشانند
شگفت نيست که مرگ از قفاي زيستن است
بروز مرگم اگر پيله گور گشت و کفن
بوقت زندگيم خوابگاه و پيرهن است
مرا بخيره نخوانند کرم ابريشم
بهر بساط که ابريشمي است کار من است
ز جانفشاني و خون خوردن قبيله ماست
پرند و ديبه گلرنگ هر کرا بتن است
نخوانده فرق سر از پاي عزم کو کرديم
نکرده پرسش چوگان هواي گو کرديم
بکار خويش نپرداختيم نوبت کار
تمام عمر نشستيم و گفتگو کرديم
بوقت همت و سعي و عمل هوس رانديم
بروز کوشش و تدبير آرزو کرديم
عبث به چه نفتاديم ديو آز و هوي
هر آنچه کرد بديديم و همچو او کرديم
بسي مجاهده کرديم در طريق نفاق
ببين چه بيهده تفسير جاهدوا کرديم
چونان ز سفره ببردند سفره گسترديم
چو آب خشک شد انديشه سبو کرديم
اگر که نفس بدانديش ما نبود چرا
ملول گشت چو ما رسم و ره نکو کرديم
چو عهدنامه نوشتيم اهرمن خنديد
که اتحاد نبود اينکه با عدو کرديم
هزار مرتبه درياي چرخ طوفان کرد
از آن زمان که نشيمن درين کرو کرديم
نه همچو غنچه بدامان گلبني خفتيم
نه همچو سبزه نشاطي بطرف جو کرديم
چراغ عقل نهفتيم شامگاه رحيل
از آن بورطه تاريک جهل رو کرديم
بعمر گم شده اصلا نسوختيم وليک
چو سوزني ز نخ افتاد جستجو کرديم
بغير جامه فرصت که کس رفوش نکرد
هزار جامه دريدند و ما رفو کرديم
تباه شد دل از آلودگي و دم نزديم
همي بتن گرويديم و شستشو کرديم
سمند توسن افلاک راهوار نگشت
به توسنيسش چو يک چند تاخت خو کرديم
ز فرط آز چو مردار خوار تيره درون
هماره بر سر اين لاشه هاي و هو کرديم
چو زورمند شديم از دهان مسکينان
بجبر لقمه ربوديم و در گلو کرديم
ز رشوه اسب خريديم و خانه و ده و باغ
باشک بيوه زنان حفظ آبرو کرديم
از آن ز شاخ حقايق بما بري نرسيد
که ما هميشه حکايت ز رنگ و بو کرديم
بچشم عجب سوي کاه کرد کوه نگاه
بخنده گفت که کار تو شد ز جهل تباه
ز هر نسيم بلرزي ز هر نفس بپري
هميشه روي تو زرد است و روزگار سياه
مرا بچرخ برافراشت بردباري سر
تو گه باوج سمائي و گاه در بن چاه
کسي بزرگ نگردد مگر ز کار بزرگ
گر از تو کار نيايد زمانه را چه گناه
مرا نبرد ز جا هيچ دست زور وليک
ترا نه جاي نشستن بود نه ز خفتنگاه
مرا ز رسم و ره نيک خويش قدر فزود
نه اي تو بيخبر از هيچ رسم و راه آگاه
گهر ز کان دل من برند گوهريان
پلنگ و شير بسوي من آورند پناه
نه باک سلسله دارم نه بيم آفت سيل
نه سير مهر زبونم کند نه گردش ماه
بنزد اهل خرد سستي و سبکساريست
در اوفتادن بيجا و جستن بيگاه
بگفت رهزن گيتي ره تو هم بزند
مخند خيره بافتادگان هر سر راه
مشو ز دولت ناپايدار خويش ايمن
سوي تو نيز کشد شبرو سپهر سپاه
قويتري ز تو روزي ز پا در افکندت
بيک دقيقه ز من هيچتر شوي ناگاه
چه حاصل از هنر و فضل مردم خودبين
خوشم که هيچم و همچون تو نيستم خودخواه
گر از نسيم بترسم بخويش ننگي نيست
شنيده‌اي که بلرزد به پيش باد گياه
تو جاه خويش فزون کن باستواري و صبر
مرا که جز پر کاهي نيم چه رتبت و جاه
خوش آن کسي که چو من سر ز پا نميداند
خوش آن تني که نبردست بار کفش و کلاه
چه شاهباز توانا چه ماکيان ضعيف
شوند جمله سرانجام صيد اين روباه
بناي محکمه روزگار بر ستم است
قضا چو حکم نويسند چه داوري چه گواه
چه فرق گر تو گرانسنگ و ما سبکساريم
چو تندباد حوادث و زد چه کوه و چه کاه
کسي ز روي حقيقت بلند شد پروين
که دست ديو هوي شد ز دامنش کوتاه
بخويش هيمه گه سوختن بزاري گفت
که اي دريغ مرا ريشه سوخت زين آذر
هميشه سر بفلک داشتيم در بستان
کنون چه رفت که ما را نه ساق ماند و نه سر
خوش آنزمان که مرا نيز بود جايگهي
ميان لاله ونسرين و سوسن و عبهر
حرير سبز بتن بود پيش از اين ما را
چه شد که جامه گسست و سياه شد پيکر
من از کجا و فتادن بمطبخ دهقان
مگر نبود در اين قريه هيزم ديگر
بوقت شير ز شيرم گرفت دايه دهر
نه با پدر نفسي زيستم نه با مادر
عبث بباغ دميدم که بار جور کشم
بزير چرخ تو گوئي نه جوي بود و نه جر
ز بيخ کنده شديم اين چنين بجور از آنک
ز تندباد حوادث نداشتيم خبر
فکند بي سببي در تنور پيرزنم
شوم ز خار و خسي نيز عاقبت کمتر
ز ديده خون چکدم هر زمان ز آتش دل
کسي نکرد چو من خيره خون خويش هدر
نه دود ماند و نه خاکستر از من مسکين
خوش آنکسيکه بگيتي ز خود گذاشت اثر
مرا بناز بپرورد باغبان روزي
نگفت هيچ بگوشم حديث فتنه و شر
چنان ز ياد زمان گذشته خرسندم
که تيره‌بختي خود را نيمکنم باور
نمود شبرو گيتيم سنگسار از آنک
نديد شاخي ازين شاخسار کوته‌تر
نديد هيچ بغير از جفا و بد روزي
هر آنکه همنفسش سفله بود و بد گوهر
چو پنبه خوار بسوزد چو ني بنالد زار
کسيکه اخگر جانسوز را شود همسر
مرا چو نخل بلندي و استقامت بود
چه شد که بي‌گنهم واژگونه گشت اختر
چه اوفتاد که گردون ز پا درافکندم
چه شد که از همه عالم بمن فتاد شرر
چه وقت سوز و گداز است شاخ نورس را
چه کرده‌ايم که ما را کنند خاکستر
بخنده گفت چنين اخگري ز کنج تنور
که وقت حاصل باغ از چه رو ندادي بر
مگوي بي‌گنهم سوخت شعله تقدير
همين گناه تو را بس که نيستي بر ور
کنون که پرده از اين راز برگرفت سپهر
به آنکه هر دو بگوئيم عيب يکديگر
ز چون مني چه توان چشم داشت غير ستم
ز همنشين جفا جو گريختن خوشتر
به تيغ مي‌نتوان گفت دست و پاي مبر
بگرگ مي‌نتوان گفت ميش و بره مدر
من ار بدم ز بدانديشي خود آگاهم
هزار خانه بسوزد هم از يکي اخگر
ترا چه عادت زيبا و خصلت نيکوست
من آتشم ز من و زشت رائيم بگذر
سزاي باغ نبودي تو باغبان چه کند
پسر چو ناخلف افتاد چيست جرم پدر
خوشند کارشناسان ترا چه دارد خوش
هنرورند بزرگان ترا چه بود هنر
بلند گشتن تنها بلندنامي نيست
بميوه نخل شد اي دوست برتر از عرعر
بطرف باغ تهي دست و بي هنر بودن
براي تازه نهالان خسارتست و خطر
چو شاخه بار نيارد چه برگ سبز و چه زرد
چو چوب همسر آذر شود چه خشک و چه تر
بکوي نيکدلان نيست جز نکوئي راه
بسوي کاخ هنر نيست غير کوشش در
کسيکه داور کردارهاي نيک و بد است
بجز بدي ندهد بدسرشت را کيفر
بدان صفت که توئي نقش هستيت بکشند
تو صورتي و سپهر بلند صورتگر
اگر ز رمز بلندي و پستي آگاهي
تنت چگونه چنين فربه است و جان لاغر
اگر ز کار بد نيک خويش بي‌خبري
دمي در آينه روشن جهان بنگر
هزار شاخه سرسبز گشت زرد و خميد
ز سحربازي و ترفند گنبد اخضر
به روز حادثه کار آگهان روشن راي
نيفکنند ز هر حمله سپهر سپر
ز خون فاسد تو تن مريض بود همي
عجب مدار رگي را زدند گر نشتر
بهاي هر نم ازين يم هزار خون دل است
نخورده باده کسي رايگان ازين ساغر
براي معرفتي جسم گشت همسر جان
براي بوي خوشي عود سوخت در مجمر
پيام داد سگ گله را شبي گرگي
که صبحدم بره بفرست ميهمان دارم
مرا به خشم مياور که گرگ بدخشم است
درون تيره و دندان خون فشان دارم
جواب داد مرا با تو آشنائي نيست
که رهزني تو و من نام پاسبان دارم
من از براي خور و خواب تن نپروردم
هميشه جان به کف و سر بر آستان دارم
مرا گران بخريدند تا بکار آيم
نه آنکه کار چو شد سخت سر گران دارم
مرا قلاده بگردن بود پلاس به پشت
چه انتظار ازين بيش ز اسمان دارم
عنان نفس ندادم چو غافلان از دست
کنون بدست توانا دو صد عنان دارم
گرفتم آنکه فرستادم آنچه ميخواهي
ز خود چگونه چنين ننگ را نهان دارم
هراس نيست مرا هيچگه ز حمله گرگ
هراس کم دلي بره جبان دارم
هزار بار گريزاندمت به دره و کوه
هزارها سخن از عهد باستان دارم
شبان بجرات و تدبيرم آفرينها خواند
من اين قلاده سيمين از آن زمان دارم
رفيق دزد نگردم بحيله و تلبيس
که عمرهاست به کوي وفا مکان دارم
درستکارم و هرگز نمانده‌ام بيکار
شبان گرم نبرد پاس کاروان دارم
مرا نکشته به آغل درون نخواهي شد
دهان من نتوان دوخت تا دهان دارم
جفاي گرگ مرا تازگي نداشت هنوز
سه زخم کهنه به پهلو و پشت و ران دارم
دو سال پيش بدندان دم تو برکندم
کنون ز گوش گذشتي چنين گمان دارم
دکان کيد برو جاي ديگري بگشاي
فروش نيست در آنجا که من دکان دارم
به گربه گفت ز راه عتاب شير ژيان
نديده‌ام چو تو هيچ آفريده سرگردان
خيال پستي و دزدي تو را برد همه روز
بسوي مطبخ شه يا به کلبه دهقان
گهي ز کاسه بيچارگان بري گيپا
گهي ز سفره درماندگان ربائي نان
ز ترکتازي تو مانده بيوه‌زن ناهار
ز حيله‌سازي تو گشته مطبخي نالان
چرا زني ره خلق اي سيه دل از پي هيچ
چه پر کني شکم اي خودپرست چون انبان
براي خوردن کشک از چه کوزه ميشکني
قضا به پيرزن آنرا فروختست گران
بزخم قلب فقيران چه کس نهد مرهم
وگر برند خسارت چه کس دهد تاوان
مکن سياه سر و گوش و دم ز تابه و ديگ
سياهي سر و گوش از سيهدليست نشان
نه ماست مانده ز آزت بخانه زارع
نه شير مانده ز جورت بکاسه چوپان
گهت ز گوش چکانند خون و گاه از دم
شبي ز سگ رسدت فتنه روزي از دربان
تو از چه ملعبه دست کودکان شده‌اي
بچشم من نشود هيچکس ز بيم عنان
بيا به بيشه و آزاد زندگاني کن
براي خوردن و خوش زيستن مکش وجدان
شکارگاه بسي هست و صيد خفته بسي
بشرط آنکه کني تيز پنجه و دندان
مرا فريب ندادست هيچ شب گردون
مرا زبون ننمودست هيچ روز انسان
مرا دليري و کارآگهي بزرگي داد
به راي پير توانيم داشت بخت جوان
زمانه‌اي نفکندست هيچگاه بدام
نشانه‌ام ننمودست هيچ تير و کمان
چو راه بيني و رهرو تو نيز پيشتر آي
چو هست گوي سعادت تو هم بزن چوگان
شنيد گربه نصيحت ز شير و کرد سفر
نمود در دل غاري تهي و تيره مکان
گهي چو شير بغريد و بر زمين زد دم
براي تجربه گاهي بگوش داد تکان
بخويش گفت کنون کز نژاد شيرانم
نه شهر وادي و صحرا بود مرا شايان
برون جهم ز کمينگاه وقت حمله چنين
فرو برم بتن خصم چنگ تيز چنان
نبود آگهيم پيش از اين که من چه کسم
بوقت کار توان کرد اين خطا جبران
چو شد ز رنگ شب آن دشت هولناک سياه
نمود وحشت و انديشه گربه را ترسان
تنش بلرزه فتاد از صداي گرگ و شغال
دلش چو مرغ تپيد از خزيدن ثعبان
گهي درخت در افتاد و گاه سنگ شکست
ز تند باد حوادث ز فتنه طوفان
ز بيم چشم زحل خون ناب ريخت بخاک
چو شاخ بلرزيد زهره رخشان
در تنور نهادند و شمع مطبخ مرد
طلوع کرد مه و ماند در فلک حيران
شبان چو خفت برآمد ببام آغل گرگ
چنين زنند ره خفتگان شب دزدان
گذشت قافله‌اي کرد ناله‌اي جرسي
بدست راهزني گشت رهروي عريان
شغال پير باميد خوردن انگور
بجست بر سر ديوار کوته بستان
خزيد گربه دهقان به پشت خيک پنير
زدند تا که در انبار موشکان جولان
ز کنج مطبخ تاريک خاست غوغائي
مگر که روبهکي برد مرغکي بريان
پلنگ گرسنه آمد ز کوهسار بزير
بسوي غار شد اندر هواي طعمه روان
شنيد گربه مسکين صداي پا و ز بيم
ز جاي جست که بگريزد و شود پنهان
ز فرط خوف فراموش کرد گفته خويش
که کار بايد و نيرو نه دعوي و عنوان
نه ره شناخت نه‌اش پاي رفتن ماند
نه چشم داشت فروغ و نه پنجه داشت توان
نمود آرزوي شهر و در اميد فرار
دمي بروزنه سقف غار شد نگران
گذشت گربگي و روزگار شيري شد
وليک شير شدن گربه را نبود آسان
بناگهان ز کمينگاه خويش جست پلنگ
به ران گربه فرو برد چنگ خون افشان
بزير پنجه صياد صيد نالان گفت
بدين طريق بميرند مردم نادان
بشهر گربه و در کوهسار شير شدم
خيال بيهده بين باختم درين ره جان
ز خودپرستي و آزم چنين شد آخر کار
بناي سست بريزد چو سخت شد باران
گرفتم آنکه بصورت بشير ميمانم
ندارم آن دل و نيرو همين بسم نقصان
بلند شاخه بدست بلند ميوه دهد
چرا که با نظر پست برتري نتوان
حديث نور تجلي بنزد شمع مگوي
نه هر که داشت عصا بود موسي عمران
بدان خيال که قصري بنا کني روزي
به تيشه کلبه آباد خود مکن ويران
چراغ فکر دهد چشم عقل را پرتو
طبيب عقل کند درد آز را درمان
ببين ز دست چکار آيدت همان ميکن
مباش همچو دهل خودنما و هيچ ميان
بهل که کان هوي را نيافت کس گوهر
مرو که راه هوس را نيافت کس پايان
چگونه رام کني توسن حوادث را
تو خويش را نتواني نگاهداشت عنان
منه گرت بصري هست پاي در آتش
مزن گرت خردي هست مشت بر سندان
نهفت چهره گلي زير برگ و بلبل گفت
مپوش روي بروي تو شادمان شده‌ايم
مسوز زاتش هجران هزار دستان را
بکوي عشق تو عمري است داستان شده‌ايم
جواب داد کازين گوشه‌گيري و پرهيز
عجب مدار که از چشم تو بد نهان شده‌ايم
ز دستبرد حوادث وجود ايمن نيست
نشسته‌ايم و بر اين گنج پاسبان شده‌ايم
تو گريه مي‌کني و خنده ميکند گلزار
ازين گريستن و خنده بد گمان شده‌ايم
مجال بستن عهدي بما نداد سپهر
سحر شکفته و هنگام شب خزان شده‌ايم
مباش فتنه زيبائي و لطافت ما
چرا که نامزد باد مهرگان شده‌ايم
نسيم صبحگهي تا نقاب ما بدريد
براي شکوه ز گيتي همه دهان شده‌ايم
بکاست آنکه سبکسار شد ز قيمت خويش
ازين معامله ترسيده و گران شده‌ايم
دو روزه بود هوسراني نظربازان
همين بس است که منظور باغبان شده‌ايم
نهاد کودک خردي بسر ز گل تاجي
بخنده گفت شهان را چنين کلاهي نيست
چو سرخ جامه من هيچ طفل جامه نداشت
بسي مقايسه کرديم و اشتباهي نيست
خليقه گفت که استاد يافت بهبودي
نشاط بازي ما بيشتر ز ماهي نيست
ز سنگريزه جواهر بسي بتاج زدم
هزار حيف که تختي و بارگاهي نيست
برو گذشت حکيمي و گفت کاي فرزند
مبرهن است که مثل تو پادشاهي نيست
هنوز روح تو ز الايش بدن پاکست
هنوز قلب تو را نيت تباهي نيست
بغير نقش خوش کودکي نمي‌بيني
بنقش نيک و بد هستيت نگاهي نيست
ترا بس است همين برتري که بر در تو
بساط ظلمي و فرياد دادخواهي نيست
تو مال خلق خدا را نکرده‌اي تاراج
غذا و آتشت از خون و اشک و آهي نيست
هنوز گنج تو ايمن بود ز رخنه ديو
هنوز روي و ريا را سوي تو راهي نيست
کسي جواهر تاج تو را نخواهد برد
وليک تاج شهي گاه هست و گاهي نيست
نه باژبان فسادي نه وامدار هوي
ز خرمن دگران با تو پر کاهي نيست
نرفته‌اي به دبستان عجب و خودبيني
بموکبت ز غرور و هوي سپاهي نيست
ترا فرشته بود رهنمون و شاهانرا
بغير اهرمن نفس پير راهي نيست
طلا خدا و طمع مسلک و طريقت شر
جز آستانه پندار سجده‌گاهي نيست
قنات مال يتيم است و باغ ملک صغير
تمام حاصل ظلم است مال و جاهي نيست
شهود محکمه پادشاه ديوانند
ولي بمحضر تو غير حق گواهي نيست
تو در گذر گه خلق خداي نکندي چاه
به رهگذار حيات تو بيم چاهي نيست
تو نقد عمر گرانمايه را نباخته‌اي
درين جريده نو صفحه سياهي نيست
به پيش پاي تو گر خاک و گر زر است چه فرق
بچشم بي طمعت کوه پر کاهي نيست
در آن سفيه که آز و هوي‌ست کشتيبان
غريق حادثه را ساحل و پناهي نيست
کسيکه دايه حرصش بگاهواره نهاد
بخواب رفت و ندانست کانتباهي نيست
ز جد و جهد غرض کيمياي مقصود است
وگر نه بر صفت کيميا گياهي نيست
شنيده‌ايد ميان دو قطره خون چه گذشت
گه مناظره يک روز بر سر گذري
يکي بگفت به آن ديگري تو خون که‌اي
من اوفتاده‌ام اينجا ز دست تاجوري
بگفت من بچکيدم ز پاي خارکني
ز رنج خار که رفتش بپا چو نيشتري
جواب داد ز يک چشمه‌ايم هر دو چه غم
چکيده‌ايم اگر هر يک از تن دگري
هزار قطره خون در پياله يکرنگند
تفاوت رگ و شريان نميکند اثري
ز ما دو قطره کوچک چه کار خواهد خاست
بيا شويم يکي قطره بزرگتري
براه سعي و عمل با هم اتفاق کنيم
که ايمنند چنين رهروان ز هر خطري
در اوفتيم ز رودي ميان دريائي
گذر کنيم ز سرچشمه‌اي بجوي و جري
بخنده گفت ميان من و تو فرق بسي است
توئي ز دست شهي من ز پاي کارگري
براي همرهي و اتحاد با چو مني
خوش است اشک يتيمي و خون رنجبري
تو از فراغ دل و عشرت آمدي بوجود
من از خميدن پشتي و زحمت کمري
ترا به مطبخ شه پخته شد هميشه طعام
مرا به آتش آهي و آب چشم تري
تو از فروغ مي ناب سرخ رنگ شدي
من از نکوهش خاري و سوزش جگري
مرا به ملک حقيقت هزار کس بخرد
چرا که در دل کان دلي شدم گهري
قضا و حادثه نقش من از ميان نبرد
کدام قطره خون را بود چنين هنري
درين علامت خونين نهان دو صد درياست
ز ساحل همه پيداست کشتي ظفري
ز قيد بندگي اين بستگان شوند آزاد
اگر بشوق رهائي زنند بال و پري
يتيم و پيره‌زن اينقدر خون دل نخورند
اگر بخانه غارتگري فتد شرري
بحکم نا حق هر سفله خلق را نکشند
اگر ز قتل پدر پرسشي کند پسري
درخت جور و ستم هيچ برگ و بار نداشت
اگر که دست مجازات ميزدش تبري
سپهر پير نميدوخت جامه بيداد
اگر نبود ز صبر و سکوتش آستري
اگر که بدمنشي را کشند بر سر دار
بجاي او ننشيند بزور ازو بتري
بزرگمهر به نوشين‌روان نوشت که خلق
ز شاه خواهش امنيت و رفاه کنند
شهان اگر که به تعمير مملکت کوشند
چه حاجت است که تعمير بارگاه کنند
چرا کنند کم از دسترنج مسکينان
چرا به مظلمه افزون بمال و جاه کنند
چو کج روي تو نپويند ديگران ره راست
چو يک خطا ز تو بينند صد گناه کنند
به لشکر خرد و راي و عدل و علم گراي
سپاه اهرمن انديشه زين سپاه کنند
جواب نامه مظلوم را تو خويش فرست
بسا بود که دبيرانت اشتباه کنند
زمام کار بدست تو چون سپرد سپهر
به کار خلق چرا ديگران نگاه کنند
اگر بدفتر حکام ننگري يک روز
هزار دفتر انصاف را سياه کنند
اگر که قاضي و مفتي شوند سفله و دزد
دروغگو و بدانديش را گواه کنند
بسمع شه نرسانند حاسدان قوي
تظلمي که ضعيفان دادخواه کنند
بپوش چشم ز پندار و عجب کاين دو شريک
بر آن سرند که تا فرصتي تباه کنند
چو جاي خود نشناسي به حيله مدعيان
تو را ز اوج بلندي به قعر چاه کنند
بترس ز اه ستمديدگان که در دل شب
نشسته‌اند که نفرين بپادشاه کنند
از آن شرار که روشن شود ز سوز دلي
بيک اشاره دو صد کوه را چو کاه کنند
سند بدست سيه روزگار ظلم بس است
صحيفه‌اي که در آن ثبت اشک و آه کنند
چو شاه جور کند خلق در اميد نجات
همي حساب شب و روز و سال و ماه کنند
هزار دزد کمين کرده‌اند بر سر راه
چنان مباش که بر موکب تو راه کنند
مخسب تا که نپيچاند آسمانت گوش
چنين معامله را بهر انتباه کنند
تو کيمياي بزرگي بجوي بي‌خبران
بهل که قصه ز خاصيت گياه کنند
به سوزني ز ره شکوه گفت پيرهني
ببين ز جور تو ما را چه زخمها بتن است
هميشه کار تو سوراخ کردن دلهاست
هماره فکر تو بر پهلوئي فرو شدن است
بگفت گر ره و رفتار من نداري دوست
برو بگوي بدرزي که رهنماي من است
وگر نه بي‌سبب از دست من چه مينالي
نديده زحمت سوزن کدام پيرهن است
اگر به خار و خسي فتنه‌اي رسد در دشت
گناه داس و تبر نيست جرم خارکن است
ز من چگونه ترا پاره گشت پهلو و دل
خود آگهي که مرا پيشه پاره دوختن است
چه رنجها که برم بهر خرقه دوختني
چه وصله‌ها که ز من بر لحاف پيرزن است
بدان هوس که تن اين و آن بيارايم
مرا وظيفه ديرينه ساده زيستن است
ز در شکستن و خم گشتنم نيايد عار
چرا که عادت من با زمانه ساختن است
شعار من ز بس آزادگي و نيکدلي
بقدر خلق فزودن ز خويش کاستن است
هميشه دوختنم کار و خويش عريانم
بغير من که تهي از خيال خويشتن است
يکي نباخته اي دوست ديگري نبرد
جهان و کار جهان همچو نرد باختن است
ببايد آنکه شود بزم زندگي روشن
نصيب شمع مپرس از چه روي سوختن است
هر آن قماش که از سوزني جفا نکشد
عبث در آرزوي همنشيني بدن است
ميان صورت و معني بسي تفاوتهاست
فرشته را بتصور مگوي اهرمن است
هزار نکته ز باران و برف ميگويد
شکوفه‌اي که به فصل بهار در چمن است
هم از تحمل گرما و قرنها سختي است
اگر گهر به بدخش و عقيق در يمن است
هماي ديد سوي ماکيان بقلعه و گفت
که اين گروه چه بي‌همت و تن آسانند
زبون مرغ شکاري و صيد روباهند
رهين منت گندم فروش و دهقانند
چو طائران دگر جمله را پر و بال است
چرا براي رهائي پري نيفشانند
همي فتاده و مفتون دانه و آبند
همي نشسته و بر خوان ظلم مهمانند
جز اين فضا به فضاي دگر نميگردند
جز اين بساط بساط دگر نميدانند
شدند جمع تمامي بگرد مشتي دان
عجب گرسنه و درمانده و پريشانند
نه عاقلند از آن دستگير ايامند
نه زير کند از آن پاي بند زندانند
زمانه گردنشان را چنين نپيچاند
بجد و جهد گر اين حلقه را بپيچانند
هنوز بي‌خبرند از اساس نشو و نما
هنوز شيفته اين بنا و بنيانند
بگفت اين همه دانستي و ندانستي
که اين قبيله گرفتار دام انسانند
شکستگي و درافتادگي طبيعت ماست
ز بستن ره ما خلق در نمي‌مانند
سوي بسيط زمين گر تو را فتد گذري
درين شرار ترا هم چو ما بسوزانند
ترازوي فلک اي دوست راستي نکند
گه موازنه ياقوت و سنگ يکسانند
درين حصار ز درماندگان چه کار آيد
که زيرکان همه در کار خويش حيرانند
چه حيله‌ها که درين دامهاي تزويرند
چه رنگها که درين نقشهاي الوانند
نهفته سودگر دهر هر چه داشت فروخت
خبر نداد گرانند يا که ارزانند
در آن زمان که نهادند پايه هستي
قرار شد که زبردست را نرجانند
نداشتيم پر شوق تا سبک بپريم
گمان مبر که در افتادگان گرانجانند
درين صحيفه چنان رمزها نوشت قضا
که هر چه بيش بدانند باز نادانند
بکاخ دهر که گه شيون است و گه شادي
بميل گر ننشيني بجبر بنشانند
ترا بر اوج بلندي مرا سوي پستي
مباشران قضا ميزنند و ميرانند
حديث خويش چه گوئيم چون نميپرسند
حساب خود چه نويسيم چون نميخوانند
چه آشيان شما و چه بام کوته ما
همين بس است که يکروز هر دو ويرانند
تفاوتي نبود در اصول نقص و کمال
کمالها همه انجام کار نقصانند
به تيره روز مزن طعنه کاندرين تقويم
نوشته شد که چنين روزها فراوانند
از آن کسيکه بگرداند چهره شاهد بخت
عجب مدار اگر خلق رو بگردانند
درين سفينه کساني که ناخدا شده‌اند
تمام عمر گرفتار موج و طوفانند
ره وجود به جز سنگلاخ عبرت نيست
فتادگان خجل و رفتگان پشيمانند
سزاي رنجبر گلشن اميد بس است
بدامن چمني گلبني نشانيدن
برهنمائي چشم اين ره خطا رفتم
گناه ديده من بود اين خطاکاري
آهوي روزگار نه آهوست اژدر است
آب هوي و حرص نه آبست آذر است
زاغ سپهر گوهر پاک بسي وجود
بنهفت زير خاک و ندانست گوهر است
در مهد نفس چند نهي طفل روح را
اين گاهواره رادکش و سفله‌پرور است
هر کس ز آز روي نهفت از بلا رهيد
آنکو فقير کرد هواي را توانگر است
در رزمگاه تيره آلودگان نفس
روشندل آنکه نيکي و پاکيش مغفر است
در نار جهل از چه فکنديش اين دلست
در پاي ديو از چه نهاديش اين سر است
شمشيرهاست آخته زين نيلگون نيام
خونابه‌هانهفته در اين کهنه ساغر است
تا در رگ تو مانده يکي قطره خون بجاي
در دست آز از پي فصد تو نشتر است
همواره ديد و تيره نگشت اين چه ديده‌ايست
پيوسته کشت و کندنگشت اين چه خنجر است
داني چه گفت نفس بگمراه تيه خويش 
زين راه بازگرد گرت راه ديگر است
در دفتر ضمير چو ابليس خط نوشت
آلوده گشت هرچه بطومار و دفتر است
مينا فروش چرخ ز مينا هر آنچه ساخت
سوگند ياد کرد که ياقوت احمر است
از سنگ اهرمن نتوان داشت ايمني
تا بر درخت بارور زندگي بر است
گويند عارفان هنر و علم کيمياست
وان مس که گشت همسر اين کيميا طلاست
فرخنده طائري که بدين بال و پر پرد
همدوش مرغ دولت و همعرصه هماست
وقت گذشته را نتواني خريد باز
مفروش خيره کاين گهر پاک بي بهاست
گر زنده‌اي و مرده نه‌اي کار جان گزين
تن پروري چه سود چو جان تو ناشتاست
تو مردمي و دولت مردم فضيلت است
تنها وظيفه تو همي نيست خواب و خاست
زان راه باز گرد که از رهروان تهي است
زان آدمي بترس که با ديو آشناست
سالک نخواسته است ز گمگشته رهبري
عاقل نکرده است ز ديوانه بازخواست
چون معدنست علم و در آن روح کارگر
پيوند علم و جان سخن کاه و کهرباست
خوشتر شوي بفضل زلعلي که در زمي است
برتر پري بعلم ز مرغي که در هواست
گر لاغري تو جرم شبان تو نيست هيچ
زيرا که وقت خواب تو در موسم چراست
داني ملخ چه گفت چو سرما و برف ديد 
تا گرم جست و خيز شدم نوبت شتاست
جان را بلند دار که اين است برتري
پستي نه از زمين و بلندي نه از سماست
اندر سموم طيبت باد بهار نيست
آن نکهت خوش از نفس خرم صباست
آن را که ديبه هنر و علم در بر است
فرش سراي او چه غم ارزانکه بورياست
آزاده کس نگفت ترا تا که خاطرت
گاهي اسير آز و گهي بسته هواست
مزدور ديو و هيمه‌کش او شديم از آن
کاين سفله تن گرسنه و در فکرت غذاست
تو ديو بين که پيش رو راه آدمي است
تو آدمي نگر که چو دستيش رهنماست
بيگانه دزد را بکمين ميتوان گرفت
نتوان رهيد ز آفت دزدي که آشناست
بشناس فرق دوست ز دشمن بچشم عقل
مفتون مشو که در پس هر چهره چهره‌هاست
جمشيد ساخت جام جهان‌بين از آن سبب
که آگه نبود ازين که جهان جام خودنماست
زنگارهاست در دل آلودگان دهر
هر پاک جامه را نتوان گفت پارساست
ايدل غرور و حرص زبوني و سفلگي است
اي ديده راه ديو ز راه خدا جداست
گر فکر برتري کني و بر پري بشوق
بيني که در کجائي و اندر سرت چهاست
جان شاخه‌ايست ميوه آن علم و فضل و راي
در شاخه‌اي نگر که چه خوشرنگ ميوه‌هاست
اي شاخ تازه‌رس که بگلشن دميده‌اي
آن گلبني که گل ندهد کمتر از گياست
اعمي است گر بديده معنيش بنگري
آن کو خطا نمود و ندانست کان خطاست
زان گنج شايگان که بکنج قناعت است
مور ضعيف گر چو سليمان شود رواست
دهقان توئي بمزرع ملک وجود خويش
کار تو همچو غله و ايام آسياست
سر بي چراغ عقل گرفتار تيرگي است
تن بي وجود روح پراکنده چون هباست
همنيروي چنار نگشته است شاخکي
کز هر نسيم بيدصفت قامتش دوتاست
گر پند تلخ ميدهمت ترشرو مباش
تلخي بياد آر که خاصيت دواست
در پيش پاي بنگر و آنگه گذار پاي
در راه چاه و چشم تو همواره در قفاست
چون روشني رسد ز چراغي که مرده است
چون درد به شود ز طبيبي که مبتلاست
گندم نکاشتيم گه کشت زان سبب
ما را بجاي آرد در انبار لوبياست
در آسمان علم عمل برترين پراست
در کشور وجود هنر بهترين غناست
ميجوي گرچه عزم تو ز انديشه برتر است
ميپوي گرچه راه تو در کام اژدهاست
در پيچ و تابهاي ره عشق مقصديست
در موجهاي بحر سعادت سفينه‌هاست
قصر رفيع معرفت و کاخ مردمي
در خاکدان پست جهان برترين بناست
عاقل کسيکه رنجبر دشت آرزو است
خرم کسيکه درده اميد روستاست
بازارگان شدستي و کالات هيچ نيست
در حيرتم که نام تو بازارگان چراست
با دانش است فخر نه با ثروت و عقار
تنها هنر تفاوت انسان و چارپاست
زاشوبهاي سيل و ز فريادهاي موج
ننديشد اي فقيه هر آنکس که ناخداست
ديوانگي است قصه تقدير و بخت نيست
از بام سرنگون شدن و گفتن اين قضاست
آن سفله‌اي که مفتي و قاضي است نام او
تا پود و تار جامه‌اش از رشوه و رباست
گر درهمي دهند بهشتي طمع کنند
کو آنچنان عبادت و زهدي که بيرياست
جانرا هر آنکه معرفت آموخت مردم است
دل را هر آنکه نيک نگهداشت پادشاست
اي دل بقا دوام و بقائي چنان نداشت
ايام عمر فرصت برق جهان نداشت
روشن ضمير آنکه ازين خوان گونه گون
قسمت هماي وار به جز استخوان نداشت
سرمست پر گشود و سبکسار برپريد
مرغي که آشيانه درين خاکدان نداشت
هشيار آنکه انده نيک و بدش نبود
بيدار آنکه ديده بملک جهان نداشت
کو عارفي کز آفت اين چار ديو رست
کو سالکي که زحمت اين هفتخوان نداشت
گشتيم بي شمار و نديديم عاقبت
يک نيکروز کاو گله از آسمان نداشت
آنکس که بود کام طلب کام دل نيافت
وانکس که کام يافت دل کامران نداشت
کس در جهان مقيم به جز يک نفس نبود
کس بهره از زمانه به جز يک زمان نداشت
زين کوچگاه دولت جاويد هر که خواست
الحق خبر ز زندگي جاودان نداشت
دام فريب و کيد درين دشت گر نبود
اين قصر کهنه سقف جواهر نشان نداشت
صاحب نظر کسيکه درين پست خاکدان
دست از سر نياز سوي اين و آن نداشت
صيدي کزين شکسته قفس رخت برنبست
يا بود بال بسته و يا آشيان نداشت
روز جواني آنکه به مستي تباه کرد
پيرانه سر شناخت که بخت جوان نداشت
آگه چگونه گشت ز سود و زيان خويش
سوداگري که فکرت سود و زيان نداشت
روگوهر هنر طلب از کان معرفت
کاينسان جهانفروز گهر هيچ کان نداشت
غواص عقل چون صدف عمر برگشود
دري گرانبهاتر و خوشتر ز جان نداشت
آنکو به کشتزار عمل گندمي نکشت
اندر تنور روشن پرهيز نان نداشت
گر ما نميشديم خريدار رنگ و بوي
ديو هوي برهگذر ما دکان نداشت
هر جا که گسترانده شد اين سفره فساد
جز گرگ و غول و دزد و دغل ميهمان نداشت
کاش اين شرار دامن هستي نمي‌گرفت
کاش اين سموم راه سوي بوستان نداشت
چون زنگ بست آينه دل تباه شد
چون کند گشت خنجر فرصت فسان نداشت
آذوقه تو از چه در انبار آز ماند
گنجينه تو از چه سبب پاسبان نداشت
ديوارهاي قلعه جان گر بلند بود
روباه دهر چشم بدين ماکيان نداشت
گر در کمان زهد زهي ميگذاشتيم
امروز چرخ پير زه اندر کمان نداشت
دل را بدست نفس نميبود گر زمام
راه فريب هيچ گهي کاروان نداشت
خوش بود نزهت چمن و دولت بهار
گر بيم ترکتازي باد خزان نداشت
از دام تن بنام و نشاني توان گريخت
دام زمانه بود که نام و نشان نداشت
هشدار اي گرسنه که طباخ روزگار
ناميخته به زهر نوالي بخوان نداشت
گر بد بعدل سير فلک پشه ضعيف
قدرت بگوشمالي پيل دمان نداشت
از دل سفينه بايد و از ديده ناخداي
در بحر روزگار که کنه و کران نداشت
آسوده خاطر اين ره بي اعتبار را
پروين کسي سپرد که بار گران نداشت
اي دوست دزد حاجب و دربان نمي‌شود
گرگ سيه درون سگ چوپان نمي‌شود
ويرانه تن از چه ره آباد ميکني
معموره دلست که ويران نمي‌شود
درزي شو و بدوز ز پرهيز پوششي
کاين جامه جامه‌ايست که خلقان نمي‌شود
دانش چو گوهريست که عمرش بود بها
بايد گران خريد که ارزان نمي‌شود
روشندل آنکه بيم پراکندگيش نيست
وز گردش زمانه پريشان نمي‌شود
درياست دهر کشتي خويش استوار دار
دريا تهي ز فتنه طوفان نمي‌شود
دشواري حوادث هستي چو بنگري
جز در نقاب نيستي آسان نمي‌شود
آن مکتبي که اهرمن بد منش گشود
از بهر طفل روح دبستان نمي‌شود
همت کن و به کاري ازين نيکتر گراي
دکان آز بهر تو دکان نمي‌شود
تا زاتش عناد تو گرمست ديگ جهل
هرگز خرد بخوان تو مهمان نمي‌شود
گر شمع صد هزار بود شمع تن دلست
تن گر هزار جلوه کند جان نمي‌شود
تا ديده‌ات ز پرتو اخلاص روشن است
انوار حق ز چشم تو پنهان نمي‌شود
دزد طمع چو خاتم تدبير ما ربود
خنديد و گفت ديو سليمان نمي‌شود
افسانه‌اي که دست هوي مينويسدش
ديباچه رساله ايمان نمي‌شود
سرسبز آن درخت که از تيشه ايمن است
فرخنده آن اميد که حرمان نمي‌شود
هر رهنورد را نبود پاي راه شوق
هر دست دست موسي عمران نمي‌شود
کشت دروغ بار حقيقت نميدهد
اين خشک رود چشمه حيوان نمي‌شود
جز در نخيل خوشه خرما کسي نيافت
جز بر خليل شعله گلستان نمي‌شود
کار آگهي که نور معانيش رهبرست
بازارگان رسته عنوان نمي‌شود
آز و هوي که راه بهر خانه کرد سوخت
از بهر خانه تو نگهبان نمي‌شود
اندرز کرد مورچه فرزند خويشرا
گفت اين بدان که مور تن آسان نمي‌شود
آنکس که همنشين خرد شد ز هر نسيم
چون پر کاه بي سر و سامان نمي‌شود
دين از تو کار خواهد و کار از تو راستي
اين درد با مباحثه درمان نمي‌شود
آن کو شناخت کعبه تحقيق را که چيست
در راه خلق خار مغيلان نمي‌شود
ظلمي که عجب کرد و زياني که تن رساند
جز با صفاي روح تو جبران نمي‌شود
ما آدمي نيم از ايراک آدمي
دردي کش پياله شيطان نمي‌شود
پروين خيال عشرت و آرام و خورد و خواب
از بهر عمر گمشده تاوان نمي‌شود
در خانه شحنه خفته و دزدان بکوي و بام
ره ديو لاخ و قافله بي مقصد و مرام
گر عاقلي چرا بردت توسن هوي
ور مردمي چگونه شدستي به ديو رام
کس را نماند از تک اين خنگ بادپاي
پا در رکاب و سر به تن و دست در لگام
در خانه گر که هيچ نداري شگفت نيست
کالات ميبرند و تو خوابيده‌اي مدام
دزد آنچه برده باز نياورده هيچگاه
هرگز به اهرمن مده ايمان خويش وام
ميکاهدت سپهر چنين بي خبر مخسب
ميسوزدت زمانه بدينسان مباش خام
از کار جان چرا زني اي تيره روز تن
در راه نان چرا نهي اي بي تميز نام
از بهر صيد خاطر ناآزمودگان
صياد روزگار بهر سو نهاده دام
بس سقف شد خراب و نگشت آسمان خراب
بس عمر شد تمام و نشد روز و شب تمام
منشين گرسنه کاين هوس خام پختن است
جوشيده سالها و نپختست اين طعام
بگشاي گر که زنده‌دلي وقت پويه چشم
بردار گر که کارگري بهر کار گام
در تيرگي چو شب پره تا چند ميپري
بشناس فرق روشني اي دوست از ظلام
اي زورمند روز ضعيفان سيه مکن
خونابه ميچکد همي از دست انتقام
فتوي دهي بغصب حق پيرزن وليک
بي روزه هيچ روز نباشي مه صيام
وقت سخن مترس و بگو آنچه گفتني است
شمشير روز معرکه زشت است در نيام
درد از طبيب خويش نهفتي از آن سبب
اين زخم کهنه دير پذيرفت التيام
از بهر حفظ گله شبان چون بخواب رفت
سگ بايد اي فقيه نه آهوي خوشخرام
چاهت چراست جاي گرت ميل برتريست
حرصت چراست خواجه اگر نيستي غلام
چندي ز بار گاه سليمان برون مرو
تا ديو هيچگه نفرستد تو را پيام
عمريست رهنوردي و چون کودکان هنوز
آگه نه‌اي که چاه کدام است و ره کدام
پروين شراب معرفت از جام علم نوش
ترسم که دير گردد و خالي کنند جام
وقت سحر به آينه‌اي گفت شانه‌اي
کاوخ فلک چه کجرو و گيتي چه تندخوست
ما را زمانه رنجکش و تيره روز کرد
خرم کسيکه همچو تواش طالعي نکوست
هرگز تو بار زحمت مردم نمي‌کشي
ما شانه مي‌کشيم به هر جا که تار موست
از تيرگي و پيچ و خم راههاي ما
در تاب و حلقه و سر هر زلف گفتگوست
با آنکه ما جفاي بتان بيشتر بريم
مشتاق روي تست هر آنکس که خوبروست
گفتا هر آنکه عيب کسي در قفا شمرد
هر چند دل فريبد و رو خوش کند عدوست
در پيش روي خلق بما جا دهند از انک
ما را هر آنچه از بد و نيکست روبروست
خاري به طعنه گفت چه حاصل ز بو و رنگ
خنديد گل که هرچه مرا هست رنگ و بوست
چون شانه عيب خلق مکن مو به مو عيان
در پشت سر نهند کسي را که عيبجوست
زانکس که نام خلق بگفتار زشت کشت
دوري گزين که از همه بدنامتر هموست
ز انگشت آز دامن تقوي سيه مکن
اين جامه چون دريد نه شايسته رفوست
از مهر دوستان رياکار خوشتر است
دشنام دشمني که چو آئينه راستگوست
آن کيميا که مي‌طلبي يار يکدل است
دردا که هيچگه نتوان يافت آرزوست
پروين نشان دوست درستي و راستي است
هرگز نيازموده کسي را مدار دوست
باريد ابر بر گل پژمرده‌اي و گفت
کاز قطره بهر گوش تو آويزه ساختم
از بهر شستن رخ پاکيزه‌ات ز گرد
بگرفتم آب پاک ز دريا و تاختم
خنديد گل که دير شد اين بخشش و عطا
رخساره‌اي نماند ز گرما گداختم
ناسازگاري از فلک آمد وگرنه من
با خاک خوي کردم و با خار ساختم
ننواخت هيچگاه مرا گرچه بيدريغ
هر زير و بم که گفت قضا من نواختم
تا خيمه وجود من افراشت بخت گفت
کاز بهر واژگون شدنش برفراختم
ديگر ز نرد هستيم اميد برد نيست
کاز طاق و جفت آنچه مرا بود باختم
منظور و مقصدي نشناسد به جز جفا
من با يکي نظاره جهان را شناختم
مرغي نهاد روي به باغي ز خرمني
ناگاه ديد دانه لعلي به روزني
پنداشت چينه‌اي‌ست به چالاکي‌اش ربود
آري نداشت جز هوس چينه چيدني
چون ديد هيچ نيست فکندش به خاک و رفت
زين سانش آزمود چه نيک آزمودني
خواندش گهر به پيش که من لعل روشنم
روزي به اين شکاف فتادم ز گردني
چون من نکرده جلوه‌گري هيچ شاهدي
چون من نپرورانده گهر هيچ معدني
ما را فکند حادثه‌اي ورنه هيچگاه
گوهر چو سنگريزه نيفتد به برزني
با چشم عقل گر نگهي سوي من کني
بيني هزار جلوه به نظاره کردني
در چهره‌ام ببين چه خوشي‌ها و تاب‌هاست
افتاده و زبون شدم از اوفتادني
خنديد مرغ و گفت که با اين فروغ و رنگ
بفروشمت اگر بخرد کس به ارزني
چون فرق در و دانه تواند شناختن
آن کو نداشت وقت نگه چشم روشني
در دهر بس کتاب و دبستان بود وليک
درس اديب را چه کند طفل کودني
اهل مجاز را ز حقيقت چه آگهي‌ست
ديو آدمي نگشت به اندرز گفتني
آن به که مرغ صبح زند خيمه در چمن
خفاش را به ديده چه دشتي چه گلشني
دانا نجست پرتو گوهر ز مهره‌اي
عاقل نخواست پاکي جان خوش از تني
پروين چگونه جامه تواند بريد و دوخت
آن کس که نخ نکرده به يک عمر سوزني
بي روي دوست دوش شب ما سحر نداشت
سوز و گداز شمع و من و دل اثر نداشت
مهر بلند چهره ز خاور نمينمود
ماه از حصار چرخ سر باختر نداشت
آمد طبيب بر سر بيمار خويش ليک
فرصت گذشته بود و مداوا ثمر نداشت
داني که نوشداروي سهراب کي رسيد
آنگه که او ز کالبدي بيشتر نداشت
دي بلبلي گلي ز قفس ديد و جانفشاند
بار دگر اميد رهائي مگر نداشت
بال و پري نزد چو بدام اندر اوفتاد
اين صيد تيره روز مگر بال و پر نداشت
پروانه جز بشوق در آتش نميگداخت
ميديد شعله در سر و پرواي سر نداشت
بشنو ز من که ناخلف افتاد آن پسر
کز جهل و عجب گوش به پند پدر نداشت
خرمن نکرده توده کسي موسم درو
در مزرعي که وقت عمل برزگر نداشت
من اشک خويش را چو گهر پرورانده‌ام
درياي ديده تا که نگوئي گهر نداشت
روزي گذشت پادشهي از گذرگهي
فرياد شوق بر سر هر کوي و بام خاست
پرسيد زان ميانه يکي کودک يتيم
کاين تابناک چيست که بر تاج پادشاست
آن يک جواب داد چه دانيم ما که چيست
پيداست آنقدر که متاعي گرانبهاست
نزديک رفت پيرزني گوژپشت و گفت
اين اشک ديده من و خون دل شماست
ما را به رخت و چوب شباني فريفته است
اين گرگ سال‌هاست که با گله آشناست
آن پارسا که ده خرد و ملک رهزن است
آن پادشا که مال رعيت خورد گداست
بر قطره سرشک يتيمان نظاره کن
تا بنگري که روشني گوهر از کجاست
پروين به کجروان سخن از راستي چه سود
کو آنچنان کسي که نرنجد ز حرف راست
با دوک خويش پيرزني گفت وقت کار
کاوخ ز پنبه ريشتنم موي شد سفيد
از بس که بر تو خم شدم و چشم دوختم
کم نور گشت ديده‌ام و قامتم خميد
ابر آمد و گرفت سر کلبه مرا
بر من گريست زار که فصل شتا رسيد
جز من که دستم از همه چيز جهان تهيست
هر کس که بود برگ زمستان خود خريد
بي زر کسي بکس ندهد هيزم و زغال
اين آرزوست گر نگري آن يکي اميد
بر بست هر پرنده در آشيان خويش
بگريخت هر خزنده و در گوشه‌اي خزيد
نور از کجا به روزن بيچارگان فتد
چون گشت آفتاب جهانتاب ناپديد
از رنج پاره دوختن و زحمت رفو
خونابه دلم ز سر انگشتها چکيد
يک جاي وصله در همه جامه‌ام نماند
زين روي وصله کردم از آن رو ز هم دريد
ديروز خواستم چو به سوزن کنم نخي
لرزيد بند دستم و چشمم دگر نديد
من بس گرسنه خفتم و شبها مشام من
بوي طعام خانه همسايگان شنيد
ز اندوه دير گشتن اندود بام خويش
هر گه که ابر ديدم و باران دلم طپيد
پرويزنست سقف من از بس شکستگي
در برف و گل چگونه تواند کس آرميد
هنگام صبح در عوض پرده عنکبوت
بر بام و سقف ريخته‌ام تارها تنيد
در باغ دهر بهر تماشاي غنچه‌اي
بر پاي من بهر قدمي خارها خليد
سيلابهاي حادثه بسيار ديده‌ام
سيل سرشک زان سبب از ديده‌ام دويد
دولت چه شد که چهره ز درماندگان بتافت
اقبال از چه راه ز بيچارگان رميد
پروين توانگران غم مسکين نمي‌خورند
بيهوده‌اش مکوب که سرد است اين حديد
بادي وزيد و لانه خردي خراب کرد
بشکست بامکي و فرو ريخت بر سري
لرزيد پيکري و تبه گشت فرصتي
افتاد مرغکي وز خون سرخ شد پري
از ظلم رهزني ز رهي ماند رهروي
از دستبرد حادثه‌اي بسته شد دري
از هم گسست رشته عهد و مودتي
نابود گشت نام و نشاني ز دفتري
فرياد شوق ديگر از آن لانه برنخاست
و آن خار و خس فکنده شد آخر در آذري
ناچيز گشت آرزوي چند ساله‌اي
دور اوفتاد کودک خردي ز مادري
در دست بانوئي به نخي گفت سوزني
کاي هرزه‌گرد بي سر و بي پا چه مي‌کني
ما ميرويم تا که بدوزيم پاره‌اي
هر جا که ميرسيم تو با ما چه مي‌کني
خنديد نخ که ما همه جا با تو همرهيم
بنگر به روز تجربه تنها چه مي‌کني
هر پارگي به همت من ميشود درست
پنهان چنين حکايت پيدا چه مي‌کني
در راه خويشتن اثر پاي ما ببين
ما را ز خط خويش مجزا چه مي‌کني
تو پايبند ظاهر کار خودي و بس
پرسندت ار ز مقصد و معني چه مي‌کني
گر يک شبي ز چشم تو خود را نهان کنيم
چون روز روشن است که فردا چه مي‌کني
جايي که هست سوزن و آماده نيست نخ
با اين گزاف و لاف در آنجا چه مي‌کني
خودبين چنان شدي که نديدي مرا بچشم
پيش هزار ديده بينا چه مي‌کني
پندار من ضعيفم و ناچيز و ناتوان
بي اتحاد من تو توانا چه مي‌کني
گنجشک خرد گفت سحر با کبوتري
کآخر تو هم برون کن ازين آشيان سري
آفاق روشن است چه خسبي به تيرگي
روزي بپر ببين چمن و جوئي و جري
در طرف بوستان دهن خشک تازه کن
گاهي ز آب سرد و گه از ميوه تري
بنگر من از خوشي چه نکو روي و فربهم
ننگست چون تو مرغک مسکين لاغري
گفتا حديث مهر بياموزدت جهان
روزي تو هم شوي چو من ايدوست مادري
گرد تو چون که پر شود از کودکان خرد
جز کار مادران نکني کار ديگري
روزيکه رسم و راه پرستاريم نبود
ميدوختم بسان تو چشمي به منظري
گيرم که رفته‌ايم از اينجا به گلشني
با هم نشسته‌ايم بشاخ صنوبري
تا لحظه‌ايست تا که دميدست نوگلي
تا ساعتي است تا که شکفته‌است عبهري
در پرده قصه‌ايست که روزي شود شبي
در کار نکته‌ايست که شب گردد اختري
خوشبخت طائري که نگهبان مرغکي است
سرسبز شاخکي که بچينند از آن بري
فرياد شوق و بازي اطفال دلکش است
وانگه به بام لانه خرد محقري
هر چند آشيانه گلين است و من ضعيف
باور نميکنم چو خود اکنون توانگري
ترسم که گر روم برد اين گنجها کسي
ترسم در آشيانه فتد ناگه آذري
از سينه‌ام اگر چه ز بس رنج پوست ريخت
ناچار رنجهاي مرا هست کيفري
شيرين نشد چو زحمت مادر وظيفه‌اي
فرخنده‌تر نديدم ازين هيچ دفتري
پرواز بعد ازين هوس مرغکان ماست
ما را بتن نماند ز سعي و عمل پري
مرغي بباغ رفت و يکي ميوه کند و خورد
ناگه ز دست چرخ بپايش رسيد سنگ
خونين به لانه آمد و سر زير پر کشيد
غلتيد چون کبوتر با باز کرده جنگ
بگريست مرغ خرد که برخيز و سرخ کن
مانند بال خويش مرا نيز بال و چنگ
ناليد و گفت خون دلست اين نه رنگ و زيب
صياد روزگار بمن عرصه کرد تنگ
آخر تو هم ز لانه پي دانه بر پري
از خون پر تو نيز بدينسان کنند رنگ
در سبزه گر روي کندت دست جور پر
بر بام گر شوي کندت سنگ فتنه لنگ
آهسته ميوه‌اي بکن از شاخي و برو
در باغ و مرغزار مکن هيچگه درنگ
ميدان سعي و کار شما راست بعد ازين
ما رفتگان بنوبت خود تاختيم خنگ
روز شکار پيرزني با قباد گفت
کاز آتش فساد تو جز دود و آه نيست
روزي بيا به کلبه ما از ره شکار
تحقيق حال گوشه‌نشينان گناه نيست
هنگام چاشت سفره بي نان ما ببين
تا بنگري که نام و نشان از رفاه نيست
دزدم لحاف برد و شبان گاو پس نداد
ديگر به کشور تو امان و پناه نيست
از تشنگي کدوبنم امسال خشک شد
آب قنات بردي و آبي بچاه نيست
سنگيني خراج بما عرصه تنگ کرد
گندم تراست حاصل ما غير کاه نيست
در دامن تو ديده جز آلودگي نديد
بر عيبهاي روشن خويشت نگاه نيست
حکم دروغ دادي و گفتي حقيقت است
کار تباه کردي و گفتي تباه نيست
صد جور ديدم از سگ و دربان به درگهت
جز سفله و بخيل درين بارگاه نيست
ويرانه شد ز ظلم تو هر مسکن و دهي
يغماگر است چون تو کسي پادشاه نيست
مردي در آنزمان که شدي صيد گرگ آز
از بهر مرده حاجت تخت و کلاه نيست
يکدوست از براي تو نگذاشت دشمني
يک مرد رزمجوي ترا در سپاه نيست
جمعي سياهروز سيهکاري تواند
باور مکن که بهر تو روز سياه نيست
مزدور خفته را ندهد مزد هيچکس
ميدان همت است جهان خوابگاه نيست
تقويم عمر ماست جهان هر چه ميکنيم
بيرون ز دفتر کهن سال و ماه نيست
سختي کشي ز دهر چو سختي دهي بخلق
در کيفر فلک غلط و اشتباه نيست
زاغي به طرف باغ به طاووس طعنه زد
کين مرغ زشت روي چه خودخواه و خودنماست
اين خط و خال را نتوان گفت دلکش است
اين زيب و رنگ را نتوان گفت دلرباست
پايش کج است و زشت از آن کج رود به راه
دمش چو دم روبه و رنگش چو کهرباست
نوکش چو نوک بوم سيه‌کار منحني‌ست
پشت سرش برآمده و گردنش دوتاست
از فرط عجب و جهل گمان مي‌برد که اوست
تنها پرنده‌اي که در اين عرصه و فضاست
اين جانور نه لايق باغ است و بوستان
اين بي‌هنر نه در خور اين مدحت و ثناست
رسم و رهيش نيست به جز حرص و خودسري
از پا فتاده هوس و کشته هوي‌ست
طاووس خنده کرد که راي تو باطل است
هرگز نگفته است بدانديش حرف راست
مردم هميشه نقش خوش ما ستوده‌اند
هرگز دليل را نتوان گفت ادعاست
بدگويي تو اين همه از فرط بددلي است
از قلب پاک نيت آلوده برنخاست
ما عيب خود هنر نشمرديم هيچگاه
در عيب خويش ننگرد آنکس که خودستاست
گاه خرام و جلوه به نزهتگه چمن
چشمم ز راه شرم و تاسف بسوي پاست
ما جز نصيب خويش نخورديم ليک زاغ
دزدي کند به هر گذر و باز ناشتاست
در من چه عيب ديده کسي غير پاي زشت
نقص و خرابي و کژي ديگرم کجاست
پيرايه‌اي به عمد نبستم به بال و پر
آرايش وجود من اي دوست بي‌رياست
ما بهر زيب و رنگ نکرديم گفتگو
چيزي نخواستيم فلک داد آنچه خواست
کارآگهي که آب و گل ما به هم سرشت
بر من فزود آنچه که از خلقت تو کاست
در هر قبيله بيش و کم و خوب و زشت هست
مرغي کلاغ لاشخور و ديگري هماست
صد سال گر به دجله بشويند زاغ را
چون بنگري همان سيه زشت بينواست
هرگز پر تو را چو پر من نمي‌کنند
مرغي که چون منش پر زيباست مبتلاست
آزادي تو را نگرفت از تو هيچکس
ما را هميشه ديده صياد در قفاست
فرمانده سپهر چو حکمي نوشت و داد
کس دم نمي‌زند که صوابست يا خطاست
ما را براي مشورت اينجا نخوانده‌اند
از ما و فکر ما فلک پير را غناست
احمق کتاب ديد و گمان کرد عالم است
خودبين به کشتي آمد و پنداشت ناخداست
ما زشت نيستيم تو صاحب نظر نه‌اي
اين خوردگيري از نظر کوته شماست
طاووس را چه جرم اگر زاغ زشت روست
اين رمزها به دفتر مستوفي قضاست
کرد آسيا ز آب سحرگاه باز خواست
کاي خودپسند با منت اين بدسري چراست
از چيره‌دستي تو مرا صبر و تاب رفت
از خيره گشتن تو مرا وزن و قدر کاست
هر روز قسمتي ز تنم خاک ميشود
وان خاک چون نسيم بمن بگذرد هباست
آسوده‌اند کارگران جمله وقت شب
چون من که ديده‌اي که شب و روز مبتلاست
گرديدن است کار من از ابتداي کار
آگه نيم کزين همه گردش چه مدعاست
فرسودن من از تو بدينسان شگفت نيست
اين چشمه فساد ندانستم از کجاست
زان پيشتر که سوده شوم پاک باز گرد
شايد که بازگشت تو اين درد را دواست
با اين خوشي چرا به ستم خوي کرده‌اي
آلودگي چگونه درين پاکي و صفاست
در دل هر آنچه از تو نهفتم شکستگي است
بر من هر آنچه از تو رسد خواري و جفاست
بيهوده چند عرصه بمن تنگ ميکني
بهر گذشتن تو بصحرا هزار جاست
خنديد آب کين ره و رسم از من و تو نيست
ما رهرويم و قائد تقدير رهنماست
من از تو تيره‌روزترم تنگدل مباش
بس فتنه‌ها که با تو نه و با من آشناست
لرزيده‌ام هميشه ز هر باد و هر نسيم
هرگز نگفته‌ام که سموم است يا صباست
از کوه و آفتاب بسي لطمه خورده‌ام
بر حالم اين پريشي و افتادگي گواست
همواره جود کردم و چيزي نخواستم
طبعم غني و دوستيم خالي از رياست
بس شاخه کز فتادگيم بر فراشت سر
بس غنچه کز فروغ منش رونق و ضياست
ز الودگي هر آنچه رسيدست شسته‌ام
گر حله يماني و گر کهنه بورياست
از رود و دشت و دره گذشتيم هزار سال
با من نگفت هيچکسي کاين چه ماجراست
هر قطره‌ام که باد پراکنده ميکند
آن قطره گاه در زمي و گاه در سماست
سر گشته‌ام چو گوي ز روزي که زاده‌ام
سرگشته ديده‌ايد که او را نه سر نه پاست
از کار خويش خستگيم نيست زان سبب
کاز من هميشه باغ و چمن را گل و گياست
قدر تو آن بود که کني آرد گندمي
ور نه بکوهسار بسي سنگ بي‌بهاست
گر رنج ميکشيم چه غم زانکه خلق را
آسودگي و خوشدلي از آب و نان ماست
آبم من ار بخار شوم در چمن خوش است
سنگي تو گر که کار کني بشکني رواست
چون کار هر کسي به سزاوار داده‌اند
از کارگاه دهر همين کارمان سزاست
با عزم خويش هيچيک اين ره نميرويم
کشتي مبرهن است که محتاج ناخداست
در زحمتيم هر دو ز سختي و رنج ليک
هر چ آن بما کنند نه از ما نه از شماست
از ما چه صلح خيزد و جنگ اين چه فکر تست
در دست ديگريست گر آ ب و گر آسياست
دي کودکي بدامن مادر گريست زار
کز کودکان کوي به من کس نظر نداشت
طفلي مرا ز پهلوي خود بيگناه راند
آن تير طعنه زخم کم از نيشتر نداشت
اطفال را به صحبت من از چه ميل نيست
کودک مگر نبود کسي کو پدر نداشت
امروز اوستاد به درسم نگه نکرد
مانا که رنج و سعي فقيران ثمر نداشت
ديروز در ميانه بازي ز کودکان
آن شاه شد که جامه خلقان به بر نداشت
من در خيال موزه بسي اشک ريختم
اين اشک و آرزو ز چه هرگز اثر نداشت
جز من ميان اين گل و باران کسي نبود
کو موزه‌اي بپا و کلاهي بسر نداشت
آخر تفاوت من و طفلان شهر چيست
آئين کودکي ره و رسم دگر نداشت
هرگز درون مطبخ ما هيزمي نسوخت
وين شمع روشنائي ازين بيشتر نداشت
همسايگان ما بره و مرغ ميخورند
کس جز من و تو قوت ز خون جگر نداشت
بر وصله‌هاي پيرهنم خنده مي‌کنند
دينار و درهمي پدر من مگر نداشت
خنديد و گفت آنکه به فقر تو طعنه زد
از دانه‌هاي گوهر اشکت خبر نداشت
از زندگاني پدر خود مپرس از آنک
چيزي به غير تيشه و داس و تبر نداشت
اين بورياي کهنه به صد خون دل خريد
رختش گه آستين و گهي آستر نداشت
بس رنج برد و کس نشمردش به هيچکس
گمنام زيست آنکه ده و سيم و زر نداشت
طفل فقير را هوس و آرزو خطاست
شاخي که از تگرگ نگون گشت بر نداشت
نساج روزگار درين پهن بارگاه
از بهر ما قماشي ازين خوبتر نداشت
دي مرغکي بمادر خود گفت تا بچند
مانيم ما هميشه بتاريک خانه‌اي
من عمر خويش چون تو نخواهم تباه کرد
در سعي و رنج ساختن آشيانه‌اي
آيد مرا چو نوبت پرواز بر پرم
از گل بسبزه‌اي و ز بامي بخانه‌اي
خنديد مرغ زيرک و گفتش تو کودکي
کودک نگفت جز سخن کودکانه‌اي
آگاه و آزموده تواني شد آن زمان
کگه شوي ز فتنه دامي و دانه‌اي
زين آشيان ايمن خود يادها کني
چون سازد از تو حوادث نشانه‌اي
گردون بر آن رهست که هر دم زند رهي
گيتي بر آن سر است که جويد بهانه‌اي
باغ وجود يکسره دام نوائب است
اقبال قصه‌اي شد و دولت فسانه‌اي
پنهان بهر فراز که بيني نشيبهاست
مقدور نيست خوشدلي جاودانه‌اي
هر قطره‌اي که وقت سحر بر گلي چکد
بحري بود که نيستش اصلا کرانه‌اي
بنگر به بلبل از ستم باغبان چه رفت
تا کرد سوي گل نگه عاشقانه‌اي
پرواز کن ولي نه چنان دور ز آشيان
منماي فکر و آرزوي جاهلانه‌اي
بين بر سر که چرخ و زمين جنگ ميکنند
غير از تو هيچ نيست تو اندر ميانه‌اي
اي نور ديده از همه آفاق خوشتر است
آرامگاه لانه و خواب شبانه‌اي
هر کس که توسني کند او را کنند رام
در دست روزگار بود تازيانه‌اي
بسيار کس ز پاي در آورد اسب آز
آن را مگر نبود لگام و دهانه‌اي
در باغ وقت صبح چنين گفت گل به خار
کز خويش هيچ نايدت اي زشت روي عار
گلزار خانه گل و ريحان و سوسن است
آن به که خار جاي گزيند به شوره‌زار
پژمرده خاطر است و سرافکنده و نژند
در باغ هر که را نبود رنگ و بو و بار
با من ترا چه دعوي مهر است و همسري
ناچيزي توام همه جا کرد شرمسار
در صحبت تو پاک مرا تار و پود سوخت
شاد آن گلي که خار و خسش نيست در جوار
گه دست ميخراشي و گه جامه ميدري
با چون توئي چگونه توان بود سازگار
پاکي و تاب چهره من در تو نيست هيچ
با آنکه باغبان منت بوده آبيار
شبنم هماره بر ورقم بوسه مي‌زند
ابرم بسر هميشه گهر ميکند نثار
در زير پا نهند ترا رهروان وليک
ما را بسر زنند عروسان گلعذار
دل گر نميگدازي و نيش ار نميزني
بي‌موجبي چرا ز تو هر کس کند فرار
خنديد خار و گفت تو سختي نديده‌اي
آري هر آنکه روز سيه ديد شد نزار
ما را فکنده‌اند نه خويش اوفتاده‌ايم
گر عاقلي مخند بافتاده زينهار
گردون بسوي گوشه‌نشينان نظر نکرد
بيهوده بود زحمت اميد و انتظار
يکروز آرزو و هوس بيشمار بود
دردا مرا زمانه نياورد در شمار
با آنکه هيچ کار نمي‌آيدم ز دست
بس روزها که با منت افتاده است کار
از خود نبودت آگهي از ضعف کودکي
آنساعتي که چهره گشودي عروس وار
تا درزي بهار باري تو جامه دوخت
بس جامه را گسيختم اي دوست پود و تار
هنگام خفتن تو نخفتم براي آنک
گلچين بسي نهفته درين سبزه مرغزار
از پاسبان خويشتنت عار بهر چيست
نشنيده‌اي حکايت گنج و حديث مار
آنکو ترا فروغ و صاف و جمال داد
در حيرتم که از چه مرا کرد خاکسار
بي رونقيم و بيخود و ناچيز زان سبب
از ما دريغ داشت خوشي دور روزگار
ما را غمي ز فتنه باد سموم نيست
در پيش خار و خس چه زمستان چه نوبهار
با جور و طعن خارکن و تيشه ساختن
بهتر ز رنج طعنه شنيدن هزار بار
اين سست مهر دايه درين گاهوار تنگ
از بهر راحت تو مرا داده بس فشار
آئين کينه‌توزي گيتي کهن نشد
پرورد گر يکي دگري را بکشت‌زار
ما را بسر فکند و ترا برفراشت سر
ما را فشرد گوش و ترا داد گوشوار
آن پرتوي که چهره تو را جلوه‌گر نمود
تا نزد ما رسيد بناگاه شد شرار
مشاطه سپهر نياراست روي من
با من مگوي کازچه مرا نيست خواستار
خواري سزاي خار و خوشي در خور گل است
از تاب خويش و خيرگي من عجب مدار
شادابي تو دولت يک هفته بيش نيست
بر عهد چرخ و وعده گيتي چه اعتبار
آنان کازين کبود قدح باده ميدهند
خودخواه را بسي نگذارند هوشيار
گر خار يا گليم سرانجام نيستي است
در باغ دهر هيچ گلي نيست پايدار
گلبن بسي فتاده ز سيل قضا بخاک
گلبرگ بس شدست ز باد خزان غبار
بس گل شکفت صبحدم و شامگه فسرد
ترسم تو نيز دير نماني بشاخسار
خلق زمانه با تو بروز خوشي خوشند
تا رنگ باختي فکنندت برهگذار
روزي که هيچ نام و نشاني نداشتي
جز من ترا که بود هواخواه و دوستدار
پروين ستم نميکند ار باغبان دهر
گل را چراست عزت و خار از چه روست خوار
با مرغکان خويش چنين گفت ماکيان
کاي کودکان خرد گه کارکردن است
روزي طلب کنيد که هر مرغ خرد را
اول وظيفه رسم و ره دانه چيدن است
بي رنج نوک و پا نتوان چينه جست و خورد
گر آب و دانه‌ايست بخونابه خوردن است
درمانده نيستيد شما را بقدر خويش
هم نيروي نشستن و هم راه رفتن است
پنهان ز خوشه‌اي بربائيد دانه‌اي
در قريه گفتگوست که هنگام خرمن است
فرياد شوق و بازي طفلانه هفته‌ايست
گر بشنويد وقت نصيحت شنيدن است
گيتي دمي که رو بسياهي نهد شب است
چشم آنزمان که خسته شود گاه خفتن است
بي من ز لانه دور نگرديد هيچ يک
تنها چه اعتبار در اين کوي و برزن است
از چشم طائران شکاري نهان شويد
گويند با قبيله ما باز دشمن است
جز بانگ فتنه هيچ بگوشم نميرسد
يا حرف سر بريدن و يا پوست کندن است
نخجيرگاه‌ها و کمان‌ها و تيرهاست
سيمرغ را نه بيهده در قاف مسکن است
با طعمه‌اي ز جوي و جري اکتفا کنيد
آسيب آدمي است هر آنجا که ارزان است
هر جا که سوگ و سور بود مرغ خانگي
رانش بسيخ و سينه بديگ مسمن است
از خون صدهزار چو ما طائر ضعيف
هر صبح و شام دامن گيتي ملون است
از آب و دان خانه بيگانگان چه سود
هر کس که منزوي است زانديشه ايمن است
پيدا هزار دام ز هر بام کوتهي است
پنهان هزار چشم بسوراخ و روزن است
زينسان که حمله ميکند اين گنبد کبود
افتد نرفته نيمرهي گر تهمتن است
هر نقطه را بديده تحقيق بنگريد
صياد را علامت خونين بدامن است
از لانه هيچگاه نگرديد تنگ دل
کاينخانه بس فراخ و بسي پاک و روشن است
با مرغ خانه مرغ هوا را تفاوتي است
بال و پر شما نه براي پريدن است
ما را به يک دقيقه توانند بست و کشت
پرواز و سير و جلوه ز مرغان گلشن است
گر به دام حيله مردم فتاده‌ايم
ايام هم چو وقت رسد مردم افکن است
تلخست زخم خوردن و دين جفاي سنگ
گر زانکه سنگ کودک و گر زخم سوزن است
جائي که آب و دانه و گلزار و سبزه‌ايست
آنجا فريب خوردن طفلان مبرهن است
با مور گفت مار سحرگه بمرغزار
کاز ضعف و بيخودي تو چنين خردي و نزار
همچون تو ناتوان نشنيدم بهيچ جا
هر چند ديده‌ام چو تو جنبندگان هزار
غافل چرا روي که کشندت چو غافلان
پشت از چه خم کني که نهندت به پشت بار
سر بر فراز تا نزنندت بسر قفا
تن نيک‌دار تا ندهندت به تن فشار
از خود مرو ز ديدن هر دست زورمند
جان عزيز خيره بهر پا مکن نثار
کار بزرگ هستي خود را مگير خرد
آگه چو زين شمار نه‌اي پند گوشدار
از سست کاري اينهمه سختي کشي و رنج
بي موجبي کسي نشد ايدوست چون تو خوار
آن را که پاي ظلم نهد بر سرت بزن
چالاک باش همچو من اندر زمان کار
از خويشتن دفاع کن ارزانکه زنده‌اي
از من ببين چگونه کند هر کسي فرار
ننگ است با دو چشم به چه سرنگون شدن
مرگ است زندگاني بي قدر و اعتبار
من جسم زورمند بسي سرد کرده‌ام
هرگز نداده‌ام به بدانديش زينهار
سرگشته چون تو بر سر هر ره نگشته‌ام
گاهي به سبزه خفته‌ام آسوده گه به غار
از بهر نيم دانه تو عمري تلف کني
من صبح موش صيد کنم شام سوسمار
همواره در گذرگه خلقي تو تيره‌روز
هر روز پايمالي و هر لحظه بي‌قرار
خنديد مور و گفت چنين است رسم و راه
از رنج و سعي خويش مرا نيست هيچ عار
آسوده آنکه در پي گنجي کشيد رنج
شاد آنکه چون منش قدمي بود استوار
بيهش چه خوانيم که نديدست هيچ کس
مانند مور عاقبت انديش و هوشيار
من دانه‌اي به لانه کشم با هزار سعي
از پا دراوفتم به ره اندر هزار بار
از کار سخت خود نکنم هيچ شکوه زانک
ناکرده کار مي‌نتوان زيست کامکار
غافل توئي که بد کني و بي‌خبر روي
در رهگذار من نبود دام و گير و دار
من تن بخاک ميکشم و بار ميبرم
از مور بيش ازين چه توان داشت انتظار
کوشم بزندگي و ننالم بگاه مرگ
زين زندگي و مرگ که بودست شرمسار
جز سعي نيست مورچگان را وظيفه‌اي
با فکر سير و خفتن خوش مور را چه کار
شادم که نيست نيروي آزار کردنم
در زحمت است آنکه تو هستيش در جوار
جز بددلي و فکرت پستت چه خصلتي است
از مردم زمانه ترا کيست دوستدار
ايمن مشو ز فتنه چو خود فتنه ميکني
گر چيره‌اي تو چيره‌تر است از تو روزگار
افسونگر زمانه ترا هم کند فسون
صياد چرخ پير ترا هم کند شکار
اي بي‌خبر قبيله ما بس هنرورند
هرگز نبوده‌است هنرمند خاکسار
مورم کسي مرا نکشد هيچگه بعمد
ماري تو هر کجاست بکوبند مغز مار
با بد به جز بدي نکند چرخ نيلگون
از خار هيچ ميوه نچيدند غير خار
جز نام نيک و زشت نماند ز کارها
جز نيکوئي مکن که جهان نيست پايدار
از درد پاي پيرزني ناله کرد زار
کامروز پاي مزرعه رفتن نداشتم
برخوشه چينيم فلک سفله گر گماشت
عيبش مکن که حاصل و خرمن نداشتم
داني ز من براي چه دامن گرفت دهر
من جز سرشک گرم بدامن نداشتم
سر درد سر کشيد و تن خسته عور ماند
ايکاش از نخست سر و تن نداشتم
هستي وبال گردن من شد ز کودکي
ايکاش اين وبال بگردن نداشتم
پير شکسته را نفرستند بهر کار
من برگ و ساز خانه نشستن نداشتم
از حمله‌هاي شبرو دهرم خبر نبود
من چون زمانه چشم به روزن نداشتم
صد معدن است در دل هر سنگ کوه‌بخت
من يک گهر از اين همه معدن نداشتم
فقرم چو گشت دوست شنيدم ز دوستان
آن طعنه‌ها که چشم ز دشمن نداشتم
گر جور روزگار کشيدم شگفت نيست
ياراي انتقام کشيدن نداشتم
ديگر کبوترم بسوي لانه برنگشت
مانا شنيده بود که ارزن نداشتم
از کلبه خيره گربه پيرم نبست رخت
ديگر پنير و گوشت به مخزن نداشتم
بد دل زمانه بود که ناگه ز من بريد
من قصد از زمانه بريدن نداشتم
زانروي چرخ سنگ بسر زد مرا که من
مانند چرخ سنگ و فلاخن نداشتم
هر روز بر سرم سر موئي سپيد شد
افزود برف و چاره رفتن نداشتم
من خود چو آتش از شرر فقر سوختم
پرواي سردي دي و بهمن نداشتم
ماندم بسي و ديده من شصت سال ديد
اما چه سود بهره ز ديدن نداشتم
همواره روزگار سيه ديد چشم من
آسايشي ز ديده روشن نداشتم
دستي نماند که تا بدوزد قباي من
حاجت به جامه و نخ و سوزن نداشتم
روزي که پند گفت بمن گردش فلک
آن روز گوش پند شنيدن نداشتم
هرگز مرا ز داشتن خلق رشک نيست
زان غبطه ميخورم که چرا من نداشتم
ما نيز در ديار حقيقت توانگريم
کالاي ما چو وقت رسد کارهاي ماست
ما روي خود ز راه سعادت نتافتيم
پيران ره بما ننمودند راه راست
گر شمع را ز شعله رهائي است آرزو
آتش چرا به خرمن پروانه ميزند
سرمست اي کبوترک ساده دل مپر
در تيه آز راه تو را دانه ميزند
بي‌رنج زين پياله کسي مي نمي‌خورد
بي‌دود زين تنور به کس نان نمي‌دهند
تيمار کار خويش تو خود خور که ديگران
هرگز براي جرم تو تاوان نمي‌دهند
بکوش و دانشي آموز و پرتوي افکن
که فرصتي که ترا داده‌اند بي بدل است
کارها بود در اين کارگه اخضر
ليک دوک تو نگرديد ازين بهتر
سر اين رشته گرفتي و ندانستي
که هريمنش گرفتست سر ديگر
موجها کرده مکان در لب اين دريا
شعله‌ها گشته نهان در دل اين مجمر
تو ندانم به چه اميد نهادستي
کاله خويش در اين کشتي بي لنگر
پاي غفلت چه نهي بر دم اين کژدم
دست شفقت چه کشي بر سر اين اژدر
به نگردد دگر آزرده اين پيکان
برنخيزد دگر افتاده اين خنجر
در شيطان در ننگست بر آن منشين
ره عصيان ره مرگست بر آن مگذر
آشيانها به نمي‌ريخته اين باران
خانمانها به دمي سوخته اين اخگر
آسياي تو شد افلاک و همي ترسم
که ز گشتنش تو چون سرمه شوي آخر
ميروي مست ز بيغوله و مي‌آيد
با تو اين دزد فريبنده غارتگر
سبک آنمرغ که ننشست بدين پستي
خنک آن ديده که نغنود درين بستر
شو و بر طوطي جان شکر عرفان ده
ورنه بر پرد و گردد تبه اين شکر
بي خبر ميرود اين شبرو بي پروا
ناگهان ميکشد اين گيتي دون پرور
هوشياري نبود در پي اين مستي
جهد کن تا نخوري باده از اين ساغر
تو چنين بيخود و فکر تو چنين باطل
کور را کور نشد هيچگهي رهبر
چند چون پشه ز هر دست قفا خوردن
چند چون مور بهر پاي فشاندن سر
همچو طاوس بگلزار حقيقت شو
همچو سيمرغ سوي قاف ارادت پر
کشته حرص نياورد بر تقوي
لشکر جهل نشد بهر کسي لشکر
چند با اهرمن تيره‌دلي همره
نفسي نيز ره صدق و صفا بسپر
مردم پاک شو آنگاه بپاکان بين
ديده حق بين کن و آنگاه بحق بنگر
چشم را به ز حقيقت نبود پرتو
روح را به ز فضيلت نبود زيور
سخن از علم سماوات چه ميراني
ايکه نشناخته‌اي باختر از خاور
هر که آزار روا داشت شد آزرده
هر که چه کند در افتاد بچاه اندر
گر نخواهي که رسد بر دلت آزاري
بر دل خلق مزن بي سببي نشتر
مطلب روزي ننهاده که با کوشش
نخوري قسمت کس گر شوي اسکندر
بهر گلزار در آتش مفکن خود را
که گلستان نشود بر همه کس آذر
از نکو خصلتي و بد گهري زينسان
نخل پر ميوه وناچيز بود عرعر
تو هم اي شاخ بري آر که خوشتر شد
ز دو صد سرو يکي شاخک بار آور
چه شدي بسته اين محبس بي روزن
چه شدي ساکن اين کنگره بي در
سر خود گير و از اين دام گريزان شو
دل خود جوي و ازين مرحله بيرون بر
نسزد تشنه همي عمر بسر بردن
باميدي که نمک زار شود کوثر
طلب ملک سليمان مکن از ديوان
که چو طفلت بفريبند به انگشتر
زنگ خودبيني از آئينه دل بزدا
گر آلودگي از چهره جان بستر
ايکه پوئي ره اميد شب تيره
باش چون رهروي آگاه ز جوي و جر
چو رود غيبت و هنگام حضور آيد
تو چه داري که توان برد بدان محضر
سود و سرمايه بيک بار تبه کردي
نشدي باز هم آگاه ز نفع و ضر
چو تو خود صاعقه خرمن خود گشتي
چه همي نالي ازين توده خاکستر
نبرد هيچ بغير از سيهي با خود
هر که زانکشت فروشان طلبد عنبر
بيد خرما و تبر خون ندهد ميوه
ديو طه و تبارک نکند از بر
خواجه آنست که آزاده بود پروين
بانو آنست که باشد هنرش زيور
اي سيه مار جهان را شده افسونگر
نرهد مار فساي از بد مار آخر
نيش اين مار هر آنکس که خورد ميرد
و آنکه او مرد کجا زنده شود ديگر
بنه اين کيسه و اين مهره افسون را
به فسون سازي گيتي نفسي بنگر
بکن اين پايه و بنياد دگر بر نه
بگذار اين ره و از راه دگر بگذر
تو خداوند پرستي نسزد هرگز
کار بتخانه گزيني و شوي بتگر
از تن خويش بسائي چو شوي سوهان
دامن خويش بسوزي چو شوي اخگر
تو بدين بي پري و خردي اگر روزي
بپري بگذري از مهر و مه انور
ز تو حيف اي گل شاداب که روئيدي
با چنين پرتو رخسار به خار اندر
تو چنان بيخودي از خود که نميداني
که ترا ميبرد اين کشتي بي لنگر
جهد کن تا خرد و فکرت ورائي هست
آنچه دادند بگيرند ز ما يکسر
نفس بدخواه ز کس روي نميتابد
گر تو زان روي بتابي چه ازين بهتر
زندگي پر خطر و کار تو سرمستي
اهرمن گرسنه و باغ تو بار آور
عاقبت زار بسوزاندت اين آتش
آخر کار کند گمرهت اين رهبر
سيب را غير خورد بهر تو ماند سنگ
نفع را غير برد بهر تو ماند ضر
تو اگر شعبده از معجزه بشناسي
نکند شعبده اين ساحر جادوگر
زخم خنجر نزند هيچگهي سوزن
کار سوزن نکند هيچگهي خنجر
دامن روح ز کردار بد آلودي
جامه را گاه زدي مشک و گهي عنبر
اندر آندل که خدا حاکم و سلطان شد
ديگر آندل نشود جاي کس ديگر
روح زد خيمه دانش نه تن خاکي
خضر شد زنده جاويد نه اسکندر
ز ادب پرس مپرس از نسب و ثروت
ز هنر گوي مگوي از پدر و مادر
مکن اينگونه تبه جان گرامي را
که بتن هيچ نداري تو ز جان خوشتر
پنجه باز قضا باز و تو در بازي
وقت چون برق گريزان و تو در بستر
تيره رائي چه ز جهل و چه ز خود بيني
غرق گشتن چه برود و چه ببحر اندر
تو زيان کرده‌اي و باز هميخواهي
مشکت از چين رسد و ديبه‌ات از ششتر
رو که در دست تو سرمايه و سودي نيست
سود بايد که کند مردم سوداگر
تو نه‌اي مور که مرغان بزنندت ره
تو نه‌اي مرغ که طفلان بکنندت پر
سالکان پا ننهادند بهر برزن
عاقلان باده نخوردند ز هر ساغر
چه بري نام ره خويش بر شيطان
چه نهي شمع شب خود بره صرصر
عقل را خوار کند ديده ظاهر بين
روح را زار کشد مردم تن‌پرور
چون تو بس طائر بي تجربه خوشخوان
صيد گشته است درين گلشن خوش منظر
دامها بنگري اي مرغک آسوده
اگر از روزنه لانه بر آري سر
اين کبوتر که تو بينيش چنين بيخود
شاهبازيش گرفتست بچنگ اندر
آخر اي شير ژيان بند ز پا بگسل 
آخر اي مرغ سعادت ز قفس برپر
به چراغ دل اگر روشني افزائي
جلوه فکر تو از خور شود افزونتر
دامنت را نتواند که بيالايد
هيچ آلوده گرت پاک بود گوهر
کله از رتبت سر مرتبه‌اي دارد
چو سر افتاد چه سود از کله و افسر
سوخت پروانه و دانست در آن ساعت
که شد اندام ضعيفش همه خاکستر
هر چه کشتي ملخ و مور بيغما برد
وين چنين خشک شد اين مزرعه اخضر
به تن سوختگان چند شوي پيکان
به دل خسته‌دلان چند زني نشتر
تو دگر هيچ نداري ز سليماني
اگر اين ديو ز دستت برد انگشتر
دلت از روشني جانت شود روشن
زانکه اين هر دو قرينند بيکديگر
در گلستان دلي گلبني از حکمت
به ز صد باغ گل و ياسمن و عبهر
چه کشي منت دونان بسر هر ره
چه روي در طلب نان بسوي هر در
آنکه زر هنر اندوخت نشد مفلس
آنکه کار دل و جان کرد نشد مضطر
پر طاوس چه بندي بدم کرکس
چو دم آراسته گردد چه کني با پر
آنچه آموخت بما چرخ سيه کاريست
گر چه کرديم سيه بس ورق و دفتر
اوستادي نکند کودک بي استاد
درس دانش ندهد مردم بي مشعر
جسم چون کودک و جانست ورا دايه
عقل چون مادر و علم است ورا دختر
علم نيکوست چه در خانه چه در غربت
عود خوشبوست چه در کاسه چه در مجمر
کاخ دل جوئي از کوي تن مسکين
شمش زر خواهي از کوره آهنگر
کاردانان نگزينند تبه‌کاري
نامجويان ننشينند بهر محضر
آغل از خانه بسي دور و شبان در خواب
گرگ بددل بکمين و رمه اندر چر
جاي آسايش دزدان بود اين وادي
مسکن غول بيابان بود اين معبر
خون دلهاست درين جام شقايق گون
تيرگيهاست درين نيلپري چادر
بهر وارون شدن افراشت سر اين رايت
بهر ويران شدن آباد شد اين کشور
خانه‌اي را که نه سقفي و نه بنياديست
اين چنين خانه چه از خشت و چه از مرمر
سور موش است اگر گربه شود بيمار
عيد گرگ است اگر شير شود لاغر
پاک شو تا نخوري انده ناپاکي
نيک شو تا ندهندت ببدي کيفر
همه کردار تو از تست چنين تيره
چه کني شکوه ز ماه و گله از اختر
وقت مانند گلوبند بود پروين
چو شود پاره پراکنده شود گوهر
اي شده شيفته گيتي و دورانش
دهر درياست بينديش ز طوفانش
نفس ديويست فريبنده از او بگريز
سر بتدبير بپيچ از خط فرمانش
حله دل نشود اطلس و ديبايش
ياره جان نشود لعل و مرجانش
نامه ديو تباهيست همان بهتر
که نه اين نامه بخوانيم و نه عنوانش
گفتگوهاست بهر کوي ز تاراجش
داستانهاست بهر گوشه ز دستانش
مخور اي يار نه لوزينه ونه شهدش
مخر اي دوست نه کرباس ونه کتانش
نه يکي حرف متيني است در اسنادش
نه يکي سنگ درستي است بميزانش
رنگها کرده در اين خم کف رنگينش
خنده‌ها کرده بمردم لب خندانش
خواندني نيست نه تقويم و نه طومارش
ماندني نيست نه بنياد و نه بنيانش
شد سيه روزي نيکان شرف و جاهش
شد پريشاني پاکان سرو سامانش
گله نفس چو درنده پلنگانند
بر حذر باش ازين گله و چوپانش
علم پيوند روان تو همي جويد
تو همي پاره کني رشته پيمانش
از کمال و هنر جان تو شوي کامل
عيب و نقص تو شود پستي و نقصانش
جهل چو شب‌پره و علم چو خورشيد است
نکند هيچ جز اين نور گريزانش
نشود ناخن و دندان طمع کوته
گر که هر لحظه نسائيم بسوهانش
ميزباني نکند چرخ سيه کاسه
منشين بيهده بر سفره الوانش
حلقه صدق و صفا بر در دين ميزن
تا که در باز کند بهر تو دربانش
دل اگر پرده شک را ندرد هرگز
نبود راه سوي درگه ايقانش
کعبه‌مان عجب شد و لاشه در آن قربان
واي و صد واي برين کعبه و قربانش
گرگ ايام نفرسود بدين پيري
هيچگه کند نشد پنجه و دندانش
نيست جز خار و خسک هيچ درين گلشن
شوره‌زاريست که نامند گلستانش
چشم نيکي نتوان داشت از آن مردم
که بود راه سوي مسکن شيطانش
همه يغما گر و دزدند درين معبر
کيست آنکو نگرفتند گريبانش
راه دور است بسي ملک حقيقت را
کوش کاز پاي نيفتي به بيابانش
آنکه اندر ظلمات فرو ماند
چه نصيبي بود از چشمه حيوانش
دامن عمر تو ايام همي سوزد
مزن از آتش دل دست بدامانش
ره مخوفست بپرهيز ازين خفتن
ابر تيره است بينديش ز بارانش
شير خواري که سپردند بدين دايه
شير يک قطره نخوردست ز پستانش
شخصي از بحر سعادت گهري آورد
خفت از خستگي و داد بزاغانش
چه همي هيمه برافروزي و نان بندي
به تنوري که نديدست کسي نانش
خرلنگ تو ز بس بار کشيدن مرد
چه بري رنج پي وصله پالانش
گر که آبادي اين دهکده ميخواهي
بايد آباد کني خانه دهقانش
پر اين مرغ سعادت تو چنان بستي
که گرفتند و فکندند بزندانش
تن بدخواه ز تو لقمه همي خواهد
چه همي ياد دهي حکمت لقمانش
پست انديشه بزرگي نکند هرگز
گر چه يک عمر دهي جاي بزرگانش
اگرت آرزوي کعبه بود در دل
چه شکايت کني از خار مغيلانش
گر چه دشوار بود کار و برومندي
همت و کارشناسي کند آسانش
سزد ار پر کند از در و گهر دامن
آنکه انديشه نبودست ز عمانش
گهري گر نرود خود بسوي دريا
ببرد روشني لؤلؤ رخشانش
آنکه عمري پي آسايش تن کوشيد
کاش يک لحظه بدل بود غم جانش
گوي علم و هنر اينجاست ولي بيرنج
دست هرگز نتوان برد بچوگانش
وقت فرخنده درختي است هنر ميوه
شب و روز و مه و سالند چو اغصانش
روح را زيب تن سفله نيارايد
رو بياراي به پيرايه عرفانش
نشود کان حقيقت ز گهر خالي
برو اي دوست گهر ميطلب از کانش
بگشا قفل در باغ فضيلت را
بخور از ميوه شيرين فراوانش
ريم وسواس بصابون حقايق شوي
نبري فايده زين گازر و اشنانش
جهل پاي تو ببندد چو بيابد دست
فرصتت هست مده فرصت جولانش
تنگ ميدان شدن عقل ز سستي نيست
ما نداديم گه تجربه ميدانش
بره‌ها گرگ کند مکتب خودبيني
گر بتدبير نبنديم دبستانش
نفس با هيچ جهانديده نخواهد گفت
راز سر بسته و رسم و ره پنهانش
ره اهريمن از آن شد همه پيچ و خم
تا نپرسند ز سر گشته حيرانش
دهر هر تله نهد بگذر و بگذارش
چرخ هر تحفه دهد منگر و مستانش
تيره‌روزيست همه روز دل افروزش
سنگريزه است همه لعل بدخشانش
آهن عمر تو شمشير نخواهد شد
نبري تا بسوي کوره و سندانش
معبد آنجا بگشودي که زر آنجا بود
سجده کردي گه و بيگاه چو يزدانش
پاسباني نکند بنده چو ايمان را
ديو زان بنده چه دزدد به جز ايمانش
جز تو کس نيست درين داد و ستد مغبون
دين گران بود تو بفروختي ارزانش
گرگ آسود نجستيم چو آثارش
درد افزود نکرديم چو درمانش
سالها عقل دکان داشت بکوي ما
بهچ توشي نخريديم ز دکانش
خيره سر گر نپذيرفت ادب بگذار
تا که تاديب کند گردش دورانش
طبع دون زان نشد آگه ز پشيماني
که چو بد کرد نکرديم پشيمانش
دل پريشان نبد آنروز که تنها بود
کرد جمعيت نا اهل پريشانش
شير و روباه شکاري چو بدست آرند
روبهش پوست برد شير خورد رانش
کشور ايمن جان خانه ديوان شد
کس ندانست چه آمد به سليمانش
نفس گه بيت نميگفت و گهي چامه
گر نميخواند کسي دفتر و ديوانش
روح عريان و تو هم درزي و هم نساج
جامه کن زين دو هنر بر تن عريانش
لشکر عقل پي فتح تو مي‌کوشد
چه همي کند کني خنجر و پيکانش
خرد از دام تو بگريخته باز آرش
هنر از نزد تو برخاسته بنشانش
کار را کارگر نيک دهد رونق
چه کند کاهل نادان تن آسانش
همه دود است کباب حسد و نخوت
نخورد کس نه ز خام و نه ز بريانش
سود دلال وجود تو خسارت شد
تاجر وقت بگيرد ز تو تاوانش
گنج هستي بستانند ز ما پروين
ما نبوديم قضا بود نگهبانش
نفس گفتست بسي ژاژ و بسي مبهم
به کز اين پس کندش نطق خرد ابکم
ره پر پيچ و خم آز چو بگرفتي
روي درهم مکش ار کار تو شد درهم
خشک شد زمزم پاکيزه جان ناگه
شستشو کرد هريمن چو درين زمزم
به که از مطبخ وسواس برون آئيم
تا که خود را برهانيم ز دود و دم
کاخ مکر است درين کنگره مينا
چاه مرگ است درين سيرگه خرم
ز بدانديش فلک چند شوي ايمن
ز ستم پيشه جهان چند کشي استم
تو نديدي مگر اين دانه دانا کش
تو نديدي مگر اين دامگه محکم
وارث ملک سليمان نتوان خواندن
هر کسيرا که در انگشت بود خاتم
آنکه هر لحظه بزخم تو زند زخمي
تو ازو خيره چه داري طمع مرهم
فلک آنگونه به ناورد دلير آيد
که نه از زال اثر ماند و نز رستم
نه ببخشود بموسي خلف عمران
نه وفا کرد به عيسي پسر مريم
تخت جمشيد حکايت کند ار پرسي
که چه آمد به فريدون و چه شد بر جم
ز خوشيها چه شوي خوش که درين معبر
به يکي سور قرين است دو صد ماتم
تو به ني بين که ز هر بند چسان نالد
ز زبردستي ايام بزير و بم
داستان گويدت از بابليان بابل
عبرت آموزدت از ديلميان ديلم
فرصتي را که بدستست غنيمت دان
بهر روزي که گذشتست چه داري غم
زان گل تازه که بشکفت سحرگاهان
نه سر و ساق بجا ماند نه رنگ و شم
گر صباحيست مسائي رسدش از پي
ور بهاريست خزاني بودش توام
صبحدم اشک بچهر گل از آن بيني
که شبانگه بچمن گريه کند شبنم
اندرين دشت مخوف اي بره مسکين
بيم جانست چه شد کز رمه کردي رم
مخور اي کودک بي تجربه زين حلوا
که شد آميخته با روغن و شهدش سم
دست و پائي بزن اي غرقه تواني گر
تا مگر باز رهانند تو را زين يم
مشک حيفست که با دوده شود همسر
کبک زشتست که با زاغ شود همدم
برو اي فاخته با مرغ سحر بنشين
برو اي گل بصف سرو و سمن بردم
ز چنار آموز اي دوست گرانسنگي
چه شوي بر صفت بيد ز بادي خم
خويش و پيوند هنر باش که تا روزي
نروي از پي نان بر در خال و عم
روح را سير کن از مائده حکمت
بيکي نان جوين سير شود اشکم
جز که آموخت ترا که خواب و خور غفلت
به چه کار آمدت اين سفله تن ملحم
خزفست اينکه تو داريش چنو گوهر
رسن است اينکه تو بينيش چو ابريشم
مار خود هم تو خودي مار چه افسائي
بخود اي بيخبر از خويش فسون ميدم
ز تو در هر نفسي کاسته ميگردد
غم خود خور چه خوري انده بيش و کم
بيم آنست که صراف قضا ناگه
زر سرخ تو بگيرد به يکي درهم
کشت يک دانه کسي را ندهد خرمن
بذل يک جوز کسي را نکند حاتم
به پري پر که عقابان نکنندت سر
به رهي رو که بزرگان نکنندت ذم
جان چو کان آمد و دانش گهرش پروين
دل چو خورشيد شد و ملک تنش عالم
حاصل عمر تو افسوس شد و حرمان
عيب خود را مکن ايدوست ز خود پنهان
وقت ضايع نکند هيچ هنرپيشه
جفت باطل نشود هيچ حقيقت دان
هيچگه نيست ره و رسم خردمندي
گرسنه خفتن و در سفره نهفتن نان
دهر گرگيست گرسنه رخ از او برگير
چرخ ديويست سيه دل دل ازو بستان
پا بر اين رهگذر سخت گرانتر نه
اسب زين دشت خطرناک سبکتر ران
موج و طوفان و نهنگست درين دريا
بايد انديشه کند زين همه کشتيبان
هيچ آگاه نياسود درين ظلمت
هيچ ديوانه نشد بسته اين زندان
اي بسا خرمن اميد که در يکدم
کرد خاکسترش اين صاعقه سوزان
تکيه بر اختر فيروز مکن چندين
ايمن از فتنه ايام مشو چندان
بي تو بس خواهد بودن دي و فروردين
بي تو بس خواهد گشتن فلک گردان
چو شود جان به چه درديت رسد پيکر
چو رود سر به چه کاريت خورد سامان
تو خود ار با نگهي پاک بخود بيني
يابي آن گنج که جوئيش درين ويران
چو کتابيست ريا بي ورق و بي خط
چو درختيست هوي بي بن و بي اغصان
هيچ عاقل ننهد بر کف دست آتش
هيچ هشيار نسايد بزبان سوهان
تا تو چون گوي درين کوي بسر گردي
بايدت خيره جفا ديدن از اين چوگان
گشت هنگام درو کشت چه کردي هين
آمد آواي جرس توشه چه داري هان
رهرو گمشده و راهزنان در پيش
شب تار و خر لنگ و ره بي پايان
بکش اين نفس حقيقت کش خود بين را
اين نه جرمي است که خواهند ز تو تاوان
به يکي دل نتوان کار تن و جان کرد
به يکي دست دو طنبور زدن نتوان
خرد استاد و تو شاگرد و جهان مکتب
چه رسيدت که چنين کودني و نادان
تو شدي کاهل و از کاربري گشتي
نه زمستان گنهي داشت نه تابستان
بوستان بود وجود تو گه خلقت
تخم کردار بدش کرد چو شورستان
تو مپندار که عناب دهد علقم
تو مپندار که عزت رسد از خذلان
منشين با همه کس کاز پي بد کاري
آدمي روي توانند شدن ديوان
گشت ابليس چو غواص به بحر دل
ماند بر جا شبه و رفت در غلطان
پويه آسوده نکردست کسي زين ره
لقمه بي سنگ نخوردست کسي زين خوان
گر شوي باد بگردش نرسي هرگز
طائر عمر چو از دام تو شد پران
دي شد امروز بخيره مخور اندوهش
کز پس مرده خردمند نکرد افغان
خر تو ميبرد اين غول بياباني
آخر کار تو ميماني و اين پالان
شبرو دهر نگردد همه در يک راه
گشتن چرخ نباشد همه بر يکسان
کامها تلخ شد از تلخي اين حلوا
عهدها سست شد از سستي اين پيمان
آنکه نشناخته از هم الف و با را
زو چه داري طمع معرفت قرآن
پرتوي ده تو نه‌اي ديو درون تيره
کوششي کن تو نه‌اي کالبد بي جان
به تو هرچ آن رسد از تنگي و مسکيني
همه از تست نه از کجروي دوران
نام جوئي چو ملک باش نکو کردار
قدر خواهي چو فلک باش بلند ارکان
برو اي قطره در آغوش صدف بنشين
روي بنماي چو گشتي گهر رخشان
ياري از علم و هنر خواه چو درماني
نه فلان با تو کند ياري و نه بهمان
دانش اندوز چه حاصل بود از دعوي
معني آموز چه سودي رسد از عنوان
بسته شوق بود از دو جهان آزاد
کشته عشق بود زنده جاويدان
همه زارع نبرد وقت درو خرمن
همه غواص نيارد گهر از عمان
زيب يابد سر و تن از ادب و دانش
زنده گردد دل و جان از هنر و عرفان
عقل گنجست نبايد که برد دزدش
علم نورست نبايد که شود پنهان
هستي از بهر تن آساني اگر بودي
چه بدي برتري آدمي از حيوان
گر نبودي سخن طيبت و رنگ و بو
خسک و خشک بدي همچو گل و ريحان
جامه جان تو زيور علم آراست
چه غم ار پيرهن تنت بود خلقان
سحر باز است فلک ليک چه خواهد کرد
سحر با آنکه بود چون پسر عمران
چو شدي نيک چه پروات ز بد روزي
چو شدي نوح چه انديشه‌ات از طوفان
برو از تيه بلا گمشده‌اي درياب
بزن آبي و ز جاني شرري بنشان
به يکي لقمه دل گرسنه‌اي بنواز
به يکي جامه تن برهنه‌اي پوشان
بينوا مرد بحسرت ز غم ناني
خواجه دلکوفته گشت از بره بريان
سوخت گر در دل شب خرمن پروانه
شمع هم تا بسحرگاه بود مهمان
بي هنر گر چه بتن ديبه چين پوشد
به پشيزي نخرندش چو شود عريان
همه ياران تو از چستي و چالاکي
پرنيان باف و تو در کارگه کتان
آنکه صراف گهر شد ننهد هرگز
سنگ را با در شهوار بيک ميزان
ز چه اي شاخک نورس ندهي باري
باميد ثمري کشت ترا دهقان
هيچ آزاده نشد بنده تن پروين
هيچ پاکيزه نيالود دل و دامان
پرده کس نشد اين پرده ميناگون
زشتروئي چه کند آينه گردون
نام را ننگ بکشت و تو شدي بدنام
وام را نفس گرفت و تو شدي مديون
تو درين نيلپري طشت چو بنديشي
چو يکي جامه شوخي و قضا صابون
گهري کاز صدف آز و هوي بردي
شبهي بود که کردي چو گهر مخزون
چند اي نور قريني تو بدين ظلمت
چند اي گنج بخاک سيهي مدفون
کرد اي طائر وحشي که چنين رامت
چون بکنج قفس افکند قضايت چون
بدر آي از تن خاکي و ببين آنگه
که چه تابنده گهر بود در آن مکنون
مچر آزاده که گرگست درين مکمن
مخور آسوده که زهرست درين معجون
چه شدي دوست برين دشمن بيرحمت
چه شدي خيره برين منظر بوقلمون
بهر سود آمدي اينجا و زيان کردي
کرد سوداگر ايام ترا مغبون
پشته آز چو خم کرد روان را پشت
به چه کار آيدت اين قد خوش موزون
شبروان فلک از پاي در آرندت
از گليم خود اگر پاي نهي بيرون
بر حذر باش ازين اژدر بي پروا
که نينديشد از افسونگر و از افسون
دهر بر جاست تو ناگاه شوي زان کم
چرخ برپاست تو يکروز شوي وارون
رفت ميبايد و زين آمدن و رفتن
نشد آگه نه ارسطو و نه افلاطون
توشه‌اي گير که بس دور بود منزل
شمعي افروز که بس تيره بود هامون
تو چنين گمره و ياران همه در مقصد
تو چنين غرقه و دريا ز درر مشحون
عامل سودگر نفس مکن خود را
تا که هر دم نشود کار تو ديگرگون
آنچه مقسوم شد از کار گه قسمت
دگر آنرا نتوان کرد کم و افزون
دي و فردات خيالست و هوس پروين
اگرت فکرت و رائيست بکوش اکنون
گرت ايدوست بود ديده روشن بين
بجهان گذران تکيه مکن چندين
نه بقائيست به اسفند مه و بهمن
نه ثباتي است به شهريور و فروردين
پي اعدام تو زين آينه گون ايوان
صبح کافور فشان آيد و شب مشکين
فلک ايدوست به شطرنج همي ماند
که زمانيت کند مات و گهي فرزين
دل به سوگند دروغش نتوان بستن
که به هر لحظه دگرگونه کند آئين
به گذرگاه تو ايام بود رهزن
چه همي بار خود از جهل کني سنگين
بربود است ز دارا و ز اسکندر
مهر سيمين کمر و مه کله زرين
ندهد هيچ کسي نسبت طاوسي
به شغالي که دم زشت کند رنگين
چو کبوتر بچه پرواز مکن فارغ
که به پروازگه تست قضا شاهين
ز کمان قدر آن تير که بگريزد
کشدت گر چه سراپاي شوي روئين
همه خون دل خلق است در اين ساغر
که دهد ساقي دهرت چو مي نوشين
خاک خوردست بسي گلرخ و نسرين تن
که همي‌رويد از آن سرو و گل و نسرين
مرو اي پيشرو قافله زين صحرا
که نيامد خبر از قافله پيشين
دل خود بينت بيازرد چنان کژدم
تن خاکيت ببلعيد چنان تنين
روز بگذشت ز خواب سحري بگذر
کاروان رفت رهي گير و برو منشين
به چمنزار دو اي خوش خط و خال آهو
به سماوات شو اي طاير عليين
به چه اميد در اين کوه کني خارا
چو تو کشتست بسي کوهکن اين شيرين
سود خود را چه شماري که زيانکاري
ره نيکان چه سپاري که گرانباري
تو به خوابي که چنين بيخبري از خود
خفته را آگهي از خود نبود آري
بال و پر چند زني خيره نمي‌بيني
که تو گنجشک صفت در دهن ماري
بر بلندي چو سپيدار چه افزائي
بارور باش تو نخلي نه سپيداري
چيست اين جسم که هر لحظه کشي بارش
چيست اين جيفه که چون جانش خريداري
طينت گرگ بر آن شد که بيازارد
ز گزندش نرهي گرش نيازاري
اهرمن را سخنان تو نترساند
که تو کردار نداري همه گفتاري
بزبوني گرويدي و زبون گشتي
تو سيه طالع اين عادت و هنجاري
دل و دين تو ربودند و ندانستي
دين چه فرمان دهدت بنده ديناري
غم گمراهي و پستي نخوري هرگز
ز ره نفس اگر پاي نگهداري
ماند آنکس که بجا نام نکو دارد
تو پس از خويش ز نيکي چه بجا داري
تا که سرگشته اين پست گذرگاهي
هر چه افلاک کند با تو سزاواري
دامن آلوده مکن چونکه ز پاکاني
بنده نفس مشو چونکه ز احراري
جان تو پاک سپردست بتو ايزد
همچنان پاک ببايدش که بسپاري
وقت بس تنگ بود اي سره بازرگان
کاله خود بخر اکنون که ببازاري
سپرو جوشن عقل از چه تبه کردي
تو بميدان جهان از پي پيکاري
بود بازوت توانا و نکوشيدي
کاهلي بيخ تو بر کند نه ناچاري
چرخ دندان تو بشمرد نخستين روز
چه بهيچش نشماري و چه بشماري
کمتري جوي گر افزون طلبي پروين
که هميشه ز کمي خاسته بسياري
اي شده سوخته آتش نفساني
سالها کرده تباهي و هوسراني
دزد ايام گرفتست گريبانت
بس کن اي بيخودي و سربگريباني
صبح رحمت نگشايد همه تاريکي
يوسف مصر نگردد همه زنداني
راه پر خار مغيلان وتو بي موزه
سفره بي توشه و شب تيره و باراني
اي بخود ديده چو شداد خدابين شو
جز خدا را نسزد رتبت يزداني
تو سليمان شدن آموزي اگر ديوان
نتوانند زدن لاف سليماني
تا بکي کودني و مستي و خودرائي
تا بکي کودکي و بازي و ناداني
تو درين خاک سيه زر دل افروزي
تو درين دشت و چمن لاله نعماني
پيش ديوان مبر اندوه دل و مگري
که بخندند چو بينند که گرياني
عقل آموخت بهر کارگري کاري
او چو استاد شد و ما چو دبستاني
خود نميداني و از خلق نميپرسي
فارغ از مشکل و بيگانه ز آساني
که برد بار تو امروز که مسکيني
که ترا نان دهد امروز که بي ناني
دست تقوي بگشا پاي هوي بربند
تا ببينند که از کرده پشيماني
گهريهاي حقيقت گهر خود را
نفروشند بدين هيچي و ارزاني
ديده خويش نهان بين کن و بين آنگه
دامهائي که نهادند به پنهاني
حيوان گشتن و تن پروري آسانست
روح پرورده کن از لقمه روحاني
با خرد جان خود آن به که بيارائي
با هنر عيب خود آن به که بپوشاني
با خبر باش که بي مصلحت و قصدي
آدمي را نبرد ديو به مهماني
نفس جو داد که گندم ز تو بستاند
به که هرگز ندهي رشوت و نستاني
دشمنانند ترا زرق و فساد اما
به گمان تو که در حلقه ياراني
تا زبون طمعي هيچ نميارزي
تا اسير هوسي هيچ نميداني
خوشتر از دولت جم دولت درويشي
بهتر از قصر شهي کلبه دهقاني
خانگي باشد اگر دزد بصد تدبير
نتوان کرد از آن خانه نگهباني
برو از ماه فراگير دل افروزي
برو از مهره بياموز درخشاني
پيش زاغان مفکن گوهر يکدانه
پيش خربنده مبر لعل بدخشاني
گر که همصحبت تو ديو نبودستي
ز که آموختي اين شيوه شيطاني
صفتي جوي که گويند نکوکاري
سخني گوي که گويند سخنداني
بگذر از بحر و ز فرعون هوي منديش
دهر دريا و تو چون موسي عمراني
اژدهاي طمع و گرگ طبيعت را
گر بترسي نتواني که بترساني
بفکن اين لاشه خونين تو نه ناهاري
برکن اين جامه چرکين تو نه عرياني
گر تواني به دلي توش و تواني ده
که مبادا رسد آنروز که نتواني
خون دل چند خوري در دل سنگ اي لعل
مشتريهاست براي گهر کاني
گر چه يونان وطن بس حکما بودست
نيست آگاه ز حکمت همه يوناني
کلبه‌اي را که نه فرشي و نه کالائيست
بر درش مي‌نبود حاجت درباني
زنده با گفتن پندم نتواني کرد
که تو خود نيز چو من کشته عصياني
کينه مي‌ورزي و در دائره صدقي
رهزني ميکني و در ره ايماني
تا کي اين خام فريبي تو نه ياجوجي
چند بلعيدن مردم تو نه ثعباني
مقصد عافيت از گمشدگان پرسي
رو که بر گمشدگان خويش تو برهاني
گوسفندان تو ايمن ز تو چون باشند
که شبانگاه تو در مکمن گرگاني
گاه از رنگرزان خم تزويري
گاه بر پشت خر وسوسه پالاني
تشنه خون خورد و تو خودبين به لب جوئي
گرسنه مرد و تو گمره بسر خواني
دود آهست بنائي که تو ميسازي
چاه راهست کتابي که تو ميخواني
ديده بگشاي نه اينست جهان بيني
کفر بس کن نه چنين است مسلماني
چو نهاليست روان و تو کشاورزي
چو جهانيست وجود و تو جهانباني
تو چراغي ز چه رو همنفس بادي
تو اميدي ز چه همخانه حرماني
تو درين بزم چو افروخته قنديلي
تو درين قصر چو آراسته ايواني
تو ز خود رفته و وادي شده پر آفت
تو بخواب اندر و کشتي شده طوفاني
تو رسيدن نتواني بسبکباران
که برفتار نه ماننده ايشاني
فکر فردا نتواني که کني ديگر
مگر امروز که در کشور امکاني
عاقبت کشته شمشير مه و سالي
آخر کار شکار دي و آباني
هوشياري و شب و روز بميخانه
همدم درد کشان همسر مستاني
همچو برزيگر آفت زده محصولي
همچو رزم آور و غارت شده خفتاني
مار در لانه ولي مور بافسوني
گرد در خانه ولي گرد بميداني
دل بيچاره و مسکين مخراش امروز
رسد آنروز که بي ناخن و دنداني
داستانت کند اين چرخ کهن هر چند
نامجوينده‌تر از رستم دستاني
روز بر مسند پاکيزه انصافي
شام در خلوت آلوده ديواني
دست مسکين نگرفتي و توانائي
ميوه‌اي گرد نکردي و به بستاني
ظاهرست اين که بد افتي چو شوي بدخواه
روشنست اين که برنجي چو برنجاني
ديو بسيار بود در ره دل پروين
کوش تا سر ز ره راست نپيچاني
دل اگر توشه و تواني داشت
در ره عقل کارواني داشت
ديده گر دفتر قضا ميخواند
ز سيه کاريش اماني داشت
رهزن نفس را شناخته بود
گنجهايش نگاهباني داشت
کشت و زرعي به ملک جان ميکرد
بي نياز از جهان جهاني داشت
گوش ما موعظت نيوش نبود
ورنه هر ذره‌اي دهاني داشت
ما در اين پرتگه چه ميکرديم
مرکب آز گر عناني داشت
با چنين آتش و تف و دم و دود
کاشکي اين تنور ناني داشت
آزمند اين چنين گرسنه نبود
اگر اين سفره ميهماني داشت
همه را زنده مي‌نشايد گفت
زندگي نامي و نشاني داشت
داستان گذشتگان پند است
هر که بگذشت داستاني داشت
رازهاي زمانه را ميگفت
در و ديوار گر زباني داشت
اشکها انجم سپهر دلند
اين زمين نيز آسماني داشت
تن بدريوزه خوي کرد و نديد
که چو جان گنج شايگاني داشت
خيره گفتند روح گنج تن است
گنج اگر بود پاسباني داشت
تن که يک عمر زنده جان بود
هرگز آگه نشد که جاني داشت
آنچنان شو که گل شوي نه گياه
باغ ايام باغباني داشت
نيکبخت آن توانگري که بدل
غم مسکين ناتواني داشت
چاشت را با گرسنگان ميخورد
تا که در سفره نيم ناني داشت
زندگاني تجارتي است کاز آن
همه کس غبني و زياني داشت
بورياباف بود جوله دهر
نه پرندي نه پرنياني داشت
رو به روزگار خواب نکرد
تا که اين قلعه ماکياني داشت
گم شد و کس نيافتش ديگر
گهر عمر کاش کاني داشت
صيد و صياد هر دو صيد شدند
تا قضا تيري و کماني داشت
دل بحق سجده کرد و نفس بزر
هر کسي سر بر آستاني داشت
ما پراکندگان پنداريم
ورنه هر گله‌اي شباني داشت
موج و طوفان و سيل و ورطه بسي است
زندگي بحر بي کراني داشت
خامه دهر بر شکوفه نوشت 
هر بهاري ز پي خزاني داشت
تيره و کند گشت تيغ وجود
کاشکي صيقل و فساني داشت
عالمي طعنه زد به ناداني
که بهر موي من دو صد هنر است
چون توئي را به نيم جو نخرند
مرد نادان ز چارپا بتر است
نه تن اين بر دل تو بار بلاست
نه سر اين بر تن تو درد سر است
بر شاخ هنر چگونه خوري
تو که کارت هميشه خواب و خور است
نشود هيچگاه پيرو جهل
هر که در راه علم رهسپر است
نسزد زندگي و بي‌خبري
مرده است آنکه چون تو بيخبر است
ره آزادگان دگر راهي است
مردمي را اشارتي دگر است
راحت آنرا رسد که رنج برد
خرمن آنرا بود که برزگر است
هنر و فضل در سپهر وجود
عالم افروز چون خور و قمر است
گر تو هفتاد قرن عمر کني
هستيت هيچ و فرصتت هدر است
سر ما را بسر بسي سوداست
ره ما را هزار رهگذر است
نه شما را ز دهر منظوري است
نه کسي را سوي شما نظر است
همه خلق دوستان منند
مگسانند هر کجا شکر است
همچو مرغ هوا سبک بپرم
که مرا علم همچو بال و پر است
وقت تدبير دانشم يار است
روز ميدان فضيلتم سپر است
باغ حکمت خزان نخواهد ديد
هر زمان جلوه‌ايش تازه‌تر است
همترازوي گنج عرفان نيست
هر چه در کان دهر سيم و زر است
عقل مرغ است و فکر دانه او
جسم راهي و روح راهبر است
هم ز جهل تو سوخت حاصل تو
عمر چون پنبه جهل چون شرر است
صبح ما شامگه نخواهد داشت
آفتاب شما به باختر است
تو ز گفتار من بسي بتري
آنچه گفتم هنوز مختصر است
گفت ما را سر مناقشه نيست
اين چه پر گوئي و چه شور و شر است
بي سبب گرد جنگ و کينه مگرد
که نه هر جنگجوي را ظفر است
فضل خود همچو مشک غماز است
علم خود همچو صبح پرده در است
چون بنائي است پست خود بيني
که نه‌اش پايه و نه بام و در است
گفته بي عمل چو باد هواست
ابره را محکمي ز آستر است
هيچگه شمع بي فتيله نسوخت
تا عمل نيست علم بي اثر است
خويش را خيره بي نظير مدان
مادر دهر را بسي پسر است
اگرت ديده‌ايست راهي پوي
چند خندي بر آنکه بي بصر است
نيکنامي ز نيک کاري زاد
نه ز هر نام شخص نامور است
خويشتن خواه را چه معرفتست
شاخه عجب را چه برگ و بر است
از سخن گفتن تو دانستم
که نه خشک اندرين سبد نه تر است
در تو برقي ز نور دانش نيست
همه باد بروت بي ثمر است
اگر اين است فضل اهل هنر
خنکا آن کسي که بي هنر است
عدسي وقت پختن از ماشي
روي پيچيد و گفت اين چه کسي است
ماش خنديد و گفت غره مشو
زانکه چون من فزون و چون تو بسي است
هر چه را مي‌پزند خواهد پخت
چه تفاوت که ماش يا عدسي است
جز تو در ديگ هر چه ريخته‌اند
تو گمان مي‌کني که خار و خسي است
زحمت من براي مقصودي است
جست و خيز تو بهر ملتمسي است
کارگر هر که هست محترمست
هر کسي در ديار خويش کسي است
فرصت از دست مي‌رود هشدار
عمر چون کاروان بي جرسي است
هر پري را هواي پروازي است
گر پر باز و گر پر مگسي است
جز حقيقت هر آنچه مي‌گوئيم
هايهوئي و بازي و هوسي است
چه توان کرد اندرين دريا
دست و پا مي‌زنيم تا نفسي است
نه تو را بر فرار نيروئي است
نه مرا بر خلاص دسترسي است
همه را بار بر نهند به پشت
کس نپرسد که فاره يا فرسي است
گر که طاووس يا که گنجشکي
عاقبت رمز دامي و قفسي است
گفت ديوار قصر پادشهي
که بلندي مرا سزاوار است
هر که مانند من سرافرازد
پايدار و بلند مقدار است
فرخم زان سبب که سايه من
جاي آسايش جهاندار است
نقش بام و درم ز سيم و زر است
پرده‌ام از حرير گلنار است
در پناه من ايمن است ز رنج
شاه گر خفته يا که بيدار است
سوي من دزد ره نيابد از آنک
تا کمند افکند گرفتار است
همگي بر در منند گداي
هر چه مير و وزير و سالار است
قفل سيمم بنزد سيمگر است
پرده اطلسم ببازار است
با منش هيچ حيله در نگرفت
گرچه شبگرد چرخ غدار است
باد و برفم بسي بخست و هنوز
قوت و استقامتم يار است
من ز تدبير خود بلند شدم
هر که کوته نظر بود خوار است
نيکبخت آنکه نيتش نيکوست
نيکنام آنکه نيک رفتار است
قرنها رفت و هيچ خم نشدم
گر چه دائم بپشت من بار است
اثر من بجاي خواهد ماند
زانکه محکم‌ترين آثار است
پايه گفت اينقدر بخويش مناز
در و ديوار و بام بسيار است
اندر آنجا که کار بايد کرد
چه فضيلت براي گفتار است
نشنيدي که مردم هنري
هنر و فضل را خريدار است
معرفت هر چه هست در معني است
نه درين صورت پديدار است
گرچه فرخنده است مرغ هماي
چونکه افتاد و مرد مردار است
از تو کار تو پيشرفت نکرد
نکته ديگري درين کار است
همه سنگيني تو روي من است
گر جوي گر هزار خروار است
تو ز من داري اين گرانسنگي
پيکر بي روان سبکسار است
همه بر پاي از ثبات منند
هر چه ايوان و بام و انبار است
گر چه اين کاخ را منم بنياد
سخن از خويش گفتنم عار است
کارها را شمردن آسان است
فکر و تدبير کار دشوار است
بار هر رهنورد يکسان نيست
اين سبکبار و آن گرانبار است
هر کسي را وظيفه و عملي است
رشته‌اي پود و رشته‌اي تار است
وقت پرواز بال و پر بايد
که نه اين کار چنگ و منقار است
همه پروردگان آب و گلند
هر چه در باغ از گل و خار است
عافيت از طبيب تنها نيست
هر ز دارو هم از پرستار است
هر کجا نقطه‌اي و دائره‌ايست
قصه‌اي هم ز سير پرگار است
رو که اول حديث پايه کنند
هر کجا گفتگوي ديوار است
اي که عمريست راه پيمائي
بسوي ديده هم ز دل راهي است
ليک آنگونه ره که قافله‌اش
ساعتي اشکي و دمي آهي است
منزلش آرزوئي و شوقي است
جرسش ناله شبانگاهي است
اي که هر درگهيت سجده گهست
در دل پاک نيز درگاهي است
از پي کاروان آز مرو
که درين ره بهر قدم چاهي است
سالها رفتي و ندانستي
کانکه راهت نمود گمراهي است
قصه تلخيش دراز مکن
زندگي روزگار کوتاهي است
بد و نيک من و تو مي‌سنجند
گر که کوهي و گر پر کاهي است
عمر دهقان شد و قضا غربال
نرخ ما نرخ گندم و کاهي است
تو عسس باش و دزد خود بشناس
که جهان هر طرف کمينگاهي است
ماکيان وجود را چه امان
تا که مانند چرخ روباهي است
چه عجب گر که سود خود خواهد
همچو ما نفس نيز خودخواهي است
به رهش هيچ شحنه راه نيافت
دزد ايام دزد آگاهي است
با شب و روز عمر ميگذرد
چه تفاوت که سال يا ماهي است
بمراد کسي زمانه نگشت
گاهي رفقي و گاه اکراهي است
نيکنامي نباشد از ره عجب
خنگ آز و هوس همي راندن
روز دعوي چو طبل بانگ زدن
وقت کوشش ز کار واماندن
خستگان را ز طعنه جان خستن
دل خلق خداي رنجاندن
خود سليمان شدن به ثروت و جاه
ديگران را ز ديو ترساندن
با درافتادگان ستم کردن
زهر را جاي شهد نوشاندن
اندر اميد خوشه هوسي
هر کجا خرمني است سوزاندن
گمرهان را رفيق ره بودن
سر ز فرمان عقل پيچاندن
عيب پنهان ديگران گفتن
عيب پيداي خويش پوشاندن
بهر يک مشت آرد بر سر خلق
آسيا چون زمانه گرداندن
گويمت شرط نيکنامي چيست
زانکه اين نکته بايدت خواندن
خاري از پاي عاجزي کندن
گردي از دامني بيفشاندن
کودکي کوزه‌اي شکست و گريست
که مرا پاي خانه رفتن نيست
چه کنم اوستاد اگر پرسد
کوزه آب ازوست از من نيست
زين شکسته شدن دلم بشکست
کار ايام جز شکستن نيست
چه کنم گر طلب کند تاوان
خجلت و شرم کم ز مردن نيست
گر نکوهش کند که کوزه چه شد
سخنيم از براي گفتن نيست
کاشکي دود آه ميديدم
حيف دل را شکاف و روزن نيست
چيزها ديده و نخواسته‌ام
دل من هم دل است آهن نيست
روي مادر نديده‌ام هرگز
چشم طفل يتيم روشن نيست
کودکان گريه ميکنند و مرا
فرصتي بهر گريه کردن نيست
دامن مادران خوش است چه شد
که سر من بهيچ دامن نيست
خواندم از شوق هر که را مادر
گفت با من که مادر من نيست
از چه يکدوست بهر من نگذاشت
گر که با من زمانه دشمن نيست
ديشب از من خجسته روي بتافت
کاز چه معنيت ديبه بر تن نيست
من که ديبا نداشتم همه عمر
ديدن اي دوست چو شنيدن نيست
طوق خورشيد گر زمرد بود
لعل من هم به هيچ معدن نيست
لعل من چيست عقده‌هاي دلم
عقد خونين بهيچ مخزن نيست
اشک من گوهر بناگوشم
اگرم گوهري به گردن نيست
کودکان را کليج هست و مرا
نان خشک از براي خوردن نيست
جامه‌ام را به نيم جو نخرند
اين چنين جامه جاي ارزن نيست
ترسم آنگه دهند پيرهنم
که نشاني و نامي از تن نيست
کودکي گفت مسکن تو کجاست
گفتم آنجا که هيچ مسکن نيست
رقعه دانم زدن به جامه خويش
چه کنم نخ کم است و سوزن نيست
خوشه‌اي چند ميتوانم چيد
چه توان کرد وقت خرمن نيست
درسهايم نخوانده ماند تمام
چه کنم در چراغ روغن نيست
همه گويند پيش ما منشين
هيچ جا بهر من نشيمن نيست
بر پلاسم نشانده‌اند از آن
که مرا جامه خز ادکن نيست
نزد استاد فرش رفتم و گفت
در تو فرسوده فهم اين فن نيست
همگنانم قفا زنند همي
که ترا جز زبان الکن نيست
من نرفتم بباغ با طفلان
بهر پژمردگان شکفتن نيست
گل اگر بود مادر من بود
چونکه او نيست گل بگلشن نيست
گل من خارهاي پاي من است
گر گل و ياسمين و سوسن نيست
اوستادم نهاد لوح بسر
که چو تو هيچ طفل کودن نيست
من که هر خط نوشتم و خواندم
بخت با خواندن و نوشتن نيست
پشت سر اوفتاده فلکم
نقص حطي و جرم کلمن نيست
مزد بهمن همي ز من خواهند
آخر اين آذر است بهمن نيست
چرخ هر سنگ داشت بر من زد
ديگرش سنگ در فلاخن نيست
چه کنم خانه زمانه خراب
که دلي از جفاش ايمن نيست
نخودي گفت لوبيائي را
کز چه من گردم اين چنين تو دراز
گفت ما هر دو را ببايد پخت
چاره‌اي نيست با زمانه بساز
رمز خلقت بما نگفت کسي
اين حقيقت مپرس ز اهل مجاز
کس بدين رزمگه ندارد راه
کس درين پرده نيست محرم راز
بدرازي و گردي من و تو
ننهد قدر چرخ شعبده‌باز
هر دو روزي در اوفتيم بديگ
هر دو گرديم جفت سوز و گداز
نتوان بود با فلک گستاخ
نتوان کرد بهر گيتي ناز
سوي مخزن رويم زين مطبخ
سر اين کيسه گردد آخر باز
برويم از ميان و دم نزنيم
بخروشيم ليک بي آواز
اين چه خامي است چون در آخر کار
آتش آمد من و تو را دمساز
گر چه در زحمتيم باز خوشيم
که بما نيز خلق راست نياز
دهر بر کار کس نپردازد
هم تو بر کار خويشتن پرداز
چون تن و پيرهن نخواهد ماند
چه پلاس و چه جامه ممتاز
ما کز انجام کار بي‌خبريم
چه توانيم گفتن از آغاز
موشکي را به مهر مادر گفت
که بسي گير و دار در ره ماست
سوي انبار چشم بسته مرو
که نهان فتنه‌ها به پيش و قفاست
تله و دام و بند بسيار است
دهر بي‌باک و چرخ بي‌پرواست
تله مانند خانه‌ايست نکو
دام مانند گلشني زيباست
اي بسا رهنما که راهزن است
اي بسا رنگ خوش که جانفرساست
ز آهنين ميله گردکان مرباي
که چنين لقمه خون دل نه غذاست
هر کجا مسکني است کالائي است
هر کجا سفره‌ايست نان آنجاست
تله محکمي به پشت در است
گربه فربهي است ميان سراست
آنچنان رو که غافلت نکشند
خنجر روزگار خون پالاست
هر نشيمن نه جاي هر شخصي است
هر گذرگه نه در خور هر پاست
اثر خون چو در رهي بيني
پا در آن ره منه که راه بلاست
هرگز ايمن مشو که حمله چرخ
گر ز امروز بگذرد فرداست
وقت تاراج و دستبرد شب است
روز هنگام خواب و نشو و نماست
سر ميفراز نزد شبرو دهر
که بسي قامت از جفاش دوتاست
موشک آزرده گشت و گفت خموش
عقل من بيشتر ز عقل شماست
خبرم هست ز آفت گردون
تله و دام ديده‌ام که کجاست
از فراز و نشيب آگاهم
ميشناسم چه راه راه خطاست
هر کسي جاي خويش ميداند
پند و اندرز ديگران بي‌جاست
اين سخن گفت و شد ز لانه برون
نظري تند کرد بر چپ و راست
ديد در تله نو رنگين
گردکاني در آهني پيداست
هيچ آگه نشد ز بي‌ خردي
کاندران سهمگين حصار چهاست
يا در آن روشني چه تاريکي است
يا در آن يکدلي چه روي و رياست
بانگ برداشت کاين نشيمن پاک
چه مبارک مکان روح‌افزاست
تله گفتا مايست در بيرون
بدرون آي کاين سراچه تراست
اگرت زاد و توشه نيست چه غم
زانکه اين خانه پر ز توش و نواست
جاي تا کي کني به زير زمين
رونق زندگي ز آب و هواست
اندرين خانه بين رهزن نيست
هر چه هست ايمني و صلح و صفاست
نشنيدم بنا چنين محکم
گر چه در دهر صد هزار بناست
جاي انده درين مکان شاديست
جاي نان اندرين سرا حلواست
موش پرسيد اين کمانک چيست
تله خنديد کاين کمان قضاست
اندر آي و بچشم خويش بين
کاندرين پرده‌ها چه شعبده‌هاست
موشک از شوق جست و شد بدرون
تا که او جست بانگ در بر خاست
بهر خوردن چو کرد گردن کج
آهني رفت و بر گلويش راست
رفت سودي کند زيان طلبيد
خواست بر تن فزايد از جان کاست
کودکي کاو ز پند و وعظ گريخت
گر به چاه است دم مزن که چراست
رسم آزادگان چه مي‌داند
تيره‌ بختي که پاي بند هوي‌ست
خويش را دردمند آز مکن
که نه هر درد را اميد دواست
عزت از نفس دون مجو پروين
کاين سيه راي گمره و رسواست
کاشکي وقت را شتاب نبود
فصل رحلت در اين کتاب نبود
کاش در بحر بيکران جهان
نام طوفان و انقلاب نبود
مرغکان ميپراند اين گنجشک
گر که همسايه عقاب نبود
ما نديديم و راه کج رفتيم
ور نه در راه پيچ و تاب نبود
اينکه خوانديم شمع نور نداشت
اينکه در کوزه بود آب نبود
هر چه کرديم ماه و سال حساب
کار ايام را حساب نبود
غير مردار طعمه‌اي نشناخت
طوطي چرخ جز غراب نبود
ره دل زد زمانه اين دزدي
همچو دزديدن ثياب نبود
چو تهي گشت پر نشد ديگر
خم هستي خم شراب نبود
خانه خود به اهرمن منماي
پرسش ديو را جواب نبود
دوره پيرت چراست سياه
مگرت دوره شباب نبود
بس بگشت آسياي دهر وليک
هيچ گندم در آسياب نبود
نکشيد آب دلو ما زين چاه
زانکه در دست ما طناب نبود
گر نمي‌بود تيشه پندار
ملک معمور دل خراب نبود
زين منه اسب آز را بر پشت
پاي نيکان درين رکاب نبود
تو فريب سراب تن خوردي
در بيابان جان سراب نبود
ز اتش جهل سوخت خرمن ما
گنه برق و آفتاب نبود
سال و مه رفت و ما همي خفتيم
خواب ما مرگ بود خواب نبود
سير يک روز طعنه زد به پياز
که تو مسکين چقدر بدبويي
گفت از عيب خويش بي‌خبري
زان ره از خلق عيب مي‌جويي
گفتن از زشترويي دگران
نشود باعث نکورويي
تو گمان مي‌کني که شاخ گلي
به صف سرو و لاله مي‌رويي
يا که همبوي مشک تاتاري
يا ز ازهار باغ مينويي
خويشتن بي‌سبب بزرگ مکن
تو هم از ساکنان اين کويي
ره ما گر کج است و ناهموار
تو خود اين ره چگونه مي‌پويي
در خود آن به که نيکتر نگري
اول آن به که عيب خود گويي
ما زبونيم و شوخ‌جامه و پست
تو چرا شوخ تن نمي‌شويي
جعل پير گفت با انگشت
که سر و روي ما سياه مکن
گفت در خويش هم دمي بنگر
همه را سوي ما نگاه مکن
اين سياهي سياهي تن نيست
جاه مفروش و اشتباه مکن
با تو رنگ تو هست تا هستي
زين مکان خيره عزم راه مکن
سيه اي بي‌خبر سپيد نشد
وقت شيرين خود تباه مکن
گفت با خاک صبحگاهي باد
چون تو کس تيره‌روزگار مباد
تو پريشان ما و ما ايمن
تو گرفتار ما و ما آزاد
همگي کودکان مهد منند
تير و اسفند و بهمن و مراد
گه روم آسيا بگردانم
گه بخرمن و زم زمان حصاد
پيک فرخنده‌اي چو من سوي خلق
کوتوال سپهر نفرستاد
برگها را ز چهره شويم گرد
غنچه‌ها را شکفته دارم و شاد
من فرستم بباغ در نوروز
مژده شادي و نويد مراد
گاه باشد که بيخ و بن بکنم
از چنار و صنوبر و شمشاد
شد ز نيروي من غبار و برفت
خاک جمشيد و استخوان قباد
گه بباغم گهي بدامن راغ
گاه در بلخ و گاه در بغداد
تو بدينگونه بد سرشت و زبون
من چنين سرفراز و نيک نهاد
گفت افتادگي است خصلت من
اوفتادم زمانه‌ام تا زاد
اندر آنجا که تيرزن گيتي است
اي خوش آنکس که تا رسيد افتاد
همه سياح وادي عدميم
منعم و بينوا و سفله و راد
سيل سخت است و پرتگاه مخوف
پايه سست است و خانه بي بنياد
هر چه شاگردي زمانه کني
نشوي آخر اي حکيم استاد
رهروي را که ديو راهنماست
اندر انبان چه توشه ماند و زاد
چند دل خوش کني به هفته و ماه
چند گوئي ز آذر و خورداد
که درين بحر فتنه غرق نگشت
که درين چاه ژرف پا ننهاد
اين معما بفکر گفته نشد
قفل اين راز را کسي نگشاد
من و تو بنده‌ايم و خواجه يکي است
تو و ما را هر آنچه داد او داد
هر چه معمار معرفت کوشيد
نشد آباد اين خراب آباد
چون سپيد و سيه تبه شدني است
چه تفاوت ميان اصل و نژاد
چه توان خواست از مکايد دهر
چه توان کرد هر چه باداباد
پتک ايام نرم سازدمان
من اگر آهنم تو گر پولاد
نزد گرگ اجل چه بره چه گرگ
پيش حکم قضا چه خاک و چه باد
آب ناليد وقت جوشيدن
کاوخ از رنج ديگ و جور شرار
نه کسي ميکند مرا ياري
نه رهي دارم از براي فرار
نه توان بود بردبار و صبور
نه فکندن توان ز پشت اين بار
خواري کس نخواستم هرگز
از چه رو کرد آسمانم خوار
من کجا و بلاي محبس ديگ
من کجا و چنين مهيب حصار
نشوم لحظه‌اي ز ناله خموش
نتوانم دمي گرفت قرار
از چه شد بختم اين چنين وارون
از چه شد کارم اين چنين دشوار
از چه در راه من فتاد اين سنگ
از چه در پاي من شکست اين خار
راز گفتم ولي کسي نشنيد
سوختم زار و ناله کردم زار
هر چه بر قدر خلق افزودم
خود شدم در نتيجه بيمقدار
از من اندوخت طرف باغ صفا
رونق از من گرفت فصل بهار
ياد باد آن دمي که ميشستم
چهره گل بدامن گلزار
ياد باد آنکه مرغزار ز من
لاله‌اش پود و سبزه بودش تار
رستنيها تمام طفل منند
از گل و خار سرو و بيد و چنار
وقتي از کار من شماري بود
از چه بيرونم اين زمان ز شمار
چرخ سعي مرا شمرد بهيچ
دهر کار مرا نمود انکار
من بيک جا دمي نمي ماندم
ماندم اکنون چو نقش بر ديوار
من که بودم پزشک بيماران
آخر کار خود شدم بيمار
من که هر رنگ شستم از چه گرفت
روشن آئينه دلم زنگار
نه صفائيم ماند در خاطر
نه فروغيم ماند بر رخسار
آتشم همنشين و دود نديم
شعله‌ام همدم و شرارم يار
زين چنين روز داشت بايد ننگ
زين چنين کار داشت بايد عار
هيچ ديدي ز کار درماند
کارداني چو من در آخر کار
باختم پاک تاب و جلوه خويش
بسکه بر خاطرم نشست غبار
سوز ما را کسي نگفت که چيست
رنج ما را نخورد کس تيمار
با چنين پاکي و فروزاني
اين چنينم کساد شد بازار
آخر اين آتشم بخار کند
بهواي عدم روم ناچار
گفت آتش از آنکه دشمن تست
طمع دوستي و لطف مدار
همنشين کسي که مست هوي ست
نشد اي دوست مردم هشيار
هر که در شوره‌زار کشت کند
نبود از کار خويش برخوردار
خام بودي تو خفته زان آتش
کرد هنگام پختنت بيدار
در کنار من از چه کردي جاي
که ز دودت شود سياه کنار
هر کجا آتش است سوختن است
اين نصيحت بگوش جان بسپار
دهر ازين راهها زند بيحد
چرخ ازين کارها کند بسيار
نقش کار تو چون نهان ماند
تا بود روزگار آينه‌دار
پرده غيب را کسي نگشود
نکته‌اي کس نخواند زين اسرار
گرت انديشه‌اي ز بدنامي است
منشين با رفيق ناهموار
عاقلان از دکان مهره‌فروش
نخريدند لؤلؤ شهوار
کس ز خنجر نديد جز خستن
کس ز پيکان نخواست جز پيکار
سالکان را چه کار با ديوان
طوطيان را چه کار با مردار
چند دعوي کني بکار گراي
هيچگه نيست گفته چون کردار
گفت با جوجه مرغکي هشيار
که ز پهلوي من مرو به کنار
گربه را بين که دم علم کرده
گوشها تيز و پشت خم کرده
چشم خود تا به هم زني بردت
تا کله چرخ داده‌اي خوردت
جوجه گفتا که مادرم ترسوست
به خيالش که گربه هم لولوست
گربه حيوان خوش خط و خاليست
فکر آزار جوجه هرگز نيست
سه قدم دورتر شد از مادر
آمدش آنچه گفته بود به سر
گربه ناگاه از کمين برجست
گلوي جوجه را به دندان خست
برگرفتش به چنگ و رفت چو باد
مرغ بيچاره از پي‌اش افتاد
گربه از پيش و مرغ از دنبال
ناله‌ها کرد زد بسي پر و بال
ليک چون گربه جوجه را بربود
ناله مادرش ندارد سود
گر تضرع کند و گر فرياد
جوجه را گربه پس نخواهد داد
کار مده نفس تبه کار را
در صف گل جا مده اين خار را
کشته نکودار که موش هوي
خورده بسي خوشه و خروار را
چرخ و زمين بنده تدبير تست
بنده مشو درهم و دينار را
همسر پرهيز نگردد طمع
با هنر انباز مکن عار را
اي که شدي تاجر بازار وقت
بنگر و بشناس خريدار را
چرخ بدانست که کار تو چيست
ديد چو در دست تو افزار را
بار وبال است تن بي تميز
روح چرا مي‌کشد اين بار را
کم دهدت گيتي بسياردان
به که بسنجي کم و بسيار را
تا نزند راهروي را بپاي
به که بکوبند سر مار را
خيره نوشت آنچه نوشت اهرمن
پاره کن اين دفتر و طومار را
هيچ خردمند نپرسد ز مست
مصلحت مردم هشيار را
روح گرفتار و بفکر فرار
فکر همين است گرفتار را
آينه تست دل تابناک
بستر از اين آينه زنگار را
دزد بر اين خانه از آنرو گذشت
تا بشناسد در و ديوار را
چرخ يکي دفتر کردارهاست
پيشه مکن بيهده کردار را
دست هنر چيد نه دست هوس
ميوه اين شاخ نگونسار را
رو گهري جوي که وقت فروش
خيره کند مردم بازار را
در همه جا راه تو هموار نيست
مست مپوي اين ره هموار را
اي عجب اين راه نه راه خداست
زانکه در آن اهرمني رهنماست
قافله بس رفت از اين راه ليک
کس نشد آگاه که مقصد کجاست
راهرواني که درين معبرند
فکرتشان يکسره آز و هواست
اي رمه اين دره چراگاه نيست
اي بره اين گرگ بسي ناشتاست
تا تو ز بيغوله گذر ميکني
رهزن طرار تو را در قفاست
ديده ببندي و درافتي بچاه
اين گنه تست نه حکم قضاست
لقمه سالوس کرا سير کرد
چند بر اين لقمه تو را اشتهاست
نفس بسي وام گرفت و نداد
وام تو چون باز دهد بينواست
خانه جان هرچه تواني بساز
هرچه توان ساخت درين يک بناست
کعبه دل مسکن شيطان مکن
پاک کن اين خانه که جاي خداست
پيرو ديوانه شدن ز ابلهي است
موعظت ديو شنيدن خطاست
تا بودت شمع حقيقت بدست
راه تو هرجا که روي روشناست
تا تو قفس سازي و شکر خري
طوطيک وقت ز دامت رهاست
حمله نيارد بتو ثعبان دهر
تا چو کليمي تو و دينت عصاست
اي گل نوزاد فسرده مباش
زانکه تو را اول نشو و نماست
طائر جانرا چه کني لاشخوار
نزد کلاغش چه نشاني هماست
کاهليت خسته و رنجور کرد
درد تو درديست که کارش دواست
چاره کن آزردگي آز را
تا که بدکان عمل مومياست
روي و ريا را مکن آئين خويش
هرچه فساد است ز روي و رياست
شوخ‌تن و جامه چه شوئي همي
اين دل آلوده به کارت گواست
پاي تو همواره براه کج است
دست تو هر شام و سحر بر دعاست
چشم تو بر دفتر تحقيق ليک
گوش تو بر بيهده و ناسزاست
بار خود از دوش برافکنده‌اي
پشت تو از پشته شيطان دوتاست
نان تو گه سنگ بود گاه خاک
تا به تنور تو هوي نانواست
ورطه و سيلاب نداري به پيش
تا خردت کشتي و جان ناخداست
قصر دل‌افروز روان محکم است
کلبه تن را چه ثبات و بقاست
جان بتو هرچند دهد منعم است
تن ز تو هرچند ستاند گداست
روغن قنديل تو آبست و بس
تيرگي بزم تو بيش از ضياست
منزل غولان ز چه شد منزلت
گر ره تو از ره ايشان جداست
جهل بلندي نپسندد چه است
عجب سلامت نپذيرد بلاست
آنچه که دوران نخرد يکدليست
آنچه که ايام ندارد وفاست
دزد شد اين شحنه بي نام و ننگ
دزد کي از دزد کند بازخواست
نزد تو چون سرد شود آتش است
از تو چرا درگذرد اژدهاست
وقت گرانمايه و عمر عزيز
طعمه سال و مه و صبح و مساست
از چه همي کاهدمان روز و شب
گر که نه ما گندم و چرخ آسياست
گر که يمي هست در آخر نمي‌است
گر که بنائي است در آخر هباست
ما بره آز و هوي سائليم
مورچه در خانه خود پادشاست
خيمه ز دستيم و گه رفتن است
غرق شدستيم و زمان شناست
گلبن معني نتواني نشاند
تا که درين باغچه خار و گياست
کشور جان تو چو ويرانه‌ايست
ملک دلت چون ده بي روستاست
شعر من آينه کردار تست
نايد از آئينه به جز حرف راست
روشني اندوز که دلرا خوشي است
معرفت آموز که جانرا غذاست
پايه قصر هنر و فضل را
عقل نداند ز کجا ابتداست
پرده الوان هوي را بدر
تا بپس پرده ببيني چهاست
به که بجوي و جر دانش چرد
آهوي جانست که اندر چراست
خيره ز هر پويه ز ميدان مرو
با فلک پير ترا کارهاست
اطلس نساج هوي و هوس
چون گه تحقيق رسد بورياست
بيهده پروين در دانش مزن
با تو درين خانه چه کس آشناست
بلبلي از جلوه گل بي قرار
گشت طربناک بفصل بهار
در چمن آمد غزلي نغز خواند
رقص کنان بال و پري برفشاند
بيخود از اين سوي بدانسو پريد
تا که بشاخ گل سرخ آرميد
پهلوي جانان چو بيفکند رخت
مورچه‌اي ديد بپاي درخت
با همه هيچي همه تدبير و کار
با همه خردي قدمش استوار
ز انده ايام نگردد زبون
رايت سعيش نشود واژگون
قصه نراند ز بتان چمن
پا ننهد جز بره خويشتن
مرغک دلداده بعجب و غرور
کرد يکي لحظه تماشاي مور
خنده کنان گفت که اي بيخبر
مور نديدم چو تو کوته نظر
روز نشاط است گه کار نيست
وقت غم و توشه انبار نيست
همرهي طالع فيروزبين
دولت جان پرور نوروز بين
هان مکش اين زحمت و مشکن کمر
هين بنشين مي‌شنو و مي‌نگر
نغمه مرغان سحرخيز را
معجزه ابر گهرريز را
مور بدو گفت بدينسان جواب
غافلي اي عاشق بيصبر و تاب
نغمه مرغ سحري هفته‌ايست
قهقه کبک دري هفته‌ايست
روز تو يکروز بپايان رسد
نوبت سرماي زمستان رسد
همچو من اي دوست سرائي بساز
جايگه توش و نوائي بساز
بر نشد از روزن کس دود ما
نيست جز از مايه ما سود ما
ساخته‌ام بام و در و خانه‌اي
تا نروم بر در بيگانه‌اي
تو بسخن تکيه‌کني من بکار
ما هنر اندوخته‌ايم و تو عار
کارگر خاکم و مزدور باد
مزد مرا هر چه فلک داد داد
لانه بسي تنگ و دلم تنگ نيست
بس هنرم هست ولي ننگ نيست
کار خود اي دوست نکو ميکنم
پارگي وقت رفو ميکنم
شبچره داريم شب و روز چاشت
روزي ما کرد سپهر آنچه داشت
سر ننهاديم ببالين کس
بالش ما همت ما بود و بس
رنجه کن امروز چو ما پاي خويش
گرد کن آذوقه فرداي خويش
خيز و بينداي به گل بام را
بنگر از آغاز سرانجام را
لانه دل‌افروزتر است از چمن
کار گرانسنگتر است از سخن
گر نروي راست در اين راه راست
چرخ بلند از تو کند بازخواست
گر نشوي پخته در اين کارها
دهر بدوش تو نهد بارها
گل دو سه روزيست ترا ميهمان
ميبردش فتنه باد خزان
گفت ز سرما و زمستان مگو
مسله توبه به مستان مگو
نو گل ما را ز خزان باک نيست
باد چرا ميبردش خاک نيست
ما ز گل اندود نکرديم بام
دامن گل بستر ما شد مدام
عاشق دلسوخته آگه نشد
آگه ازين فرصت کوته نشد
شب همه شب بر سر آنشاخه خفت
هر سحرش چشم بدت دور گفت
کاش بدانگونه که اميد داشت
باغ و چمن رونق جاويد داشت
چونکه مهي چند بدينسان گذشت
گشت خريف و گه جولان گذشت
چهر چمن زرد شد از تند باد
برگ ز گل غنچه ز گلشن فتاد
دولت گلزار بيکجا برفت
وان گل صد برگ بيغما برفت
در رخ دلدار جمالي نماند
شام خوشي روز وصالي نماند
طرح چمن طيب و صفائي نداشت
گلبن پژمرده بهائي نداشت
دزد خزان آمد و کالا ربود
راحت از آن عاشق شيدا ربود
ديد که هنگام زمستان شده
موسم هشياري مستان شده
خرمنش از برق هوي سوخته
دانه و آذوقه نيندوخته
اندهش از ديده و دل نور برد
دست طلب نزد همان مور برد
گفت چنين خانه و مهمان کجا
مور کجا مرغ سليمان کجا
گفت يکي روز مرا ديده‌اي
نيک بينديش کجا ديده‌اي
گفت حديث تو بگوش آشناست
منعم دوشينه چرا بي نواست
در صف گلشن نه چنان ديدمت
رقص کنان نغمه زنان ديدمت
لقمه بي دود و دمي داشتي
صحبت زيبا صنمي داشتي
بر لب هر جوي صلا ميزدي
طعنه بخاموشي ما ميزدي
بسترت آنروز گل آمود بود
خاطرت آسوده و خشنود بود
ريخته بال و پر زرين تو
چوني و چونست نگارين تو
گفت نگارين مرا باد برد
ميشنوي آن گل نوزاد مرد
مرحمتي ميکن و جائيم ده
گرسنه‌ام برگ و نوائيم ده
گفت که در خانه مرا سور نيست
ريزه خور مور به جز مور نيست
رو که در خانه خود بسته‌ايم
نيست گه کار بسي خسته‌ايم
دانه و قوتي که در انبان ماست
توشه سرماي زمستان ماست
رو بنشين تا که بهار آيدت
شاهد دولت بکنار آيدت
چرخ بکار تو قراري دهد
شاخ گلي رويد و باري دهد
ما نگرفتيم ز بيگانه وام
پخته نداديم بسوداي خام
مورچه گر وام دهد خود گداست
چون تو در ايام شتا ناشتاست
آن نشنيديد که در شيروان
بود يکي زاهد روشن روان
زنده‌دلي عالم و فرخ ضمير
مهر صفت شهرتش آفاق گير
نام نکويش علم افراخته
توسن زهدش همه جا تاخته
همقدم تاجوران زمين
همنفس حضرت روح‌الامين
مسئلت آموز دبيران خاک
نيتش آرايش مينوي پاک
پيش نشين همه آزادگان
پشت و پناه همه افتادگان
مرد رهي خوش روش و حق پرست
روز و شبش سبحه طاعت بدست
جايگهش کوه و بيابان شده
طعمه‌اش از بيخ درختان شده
رفته ز چين و ختن و هند و روم
مردم بسيار بدان مرز و بوم
هر که بدان صومعه بشتافتي
عارضه ناگفته شفا يافتي
کور در آن باديه بينا شدي
عاجز بيچاره توانا شدي
خلق بر او دوخته چشم نياز
او بسوي دادگر کار ساز
شب شدي از ديده نهان روز وار
در کمر کوه بزندان غار
روز بعزلتگه خود تاختي
با همه کس نرد کرم باختي
صبحدمي روي ز مردم نهفت
هر در طاعت که توان سفت سفت
ريخت ز چشم آب و بسر خاک کرد
گرد ز آئينه دل پاک کرد
حلقه بدر کوفت زني بي‌نوا
گفت که رنجورم و خواهم دوا
از چه شد اين نور بظلمت نهان
از چه برنجيد ز ما ناگهان
از چه بر اين جمع در خير بست
اينهمه افتاده بديد و نشست
از چه دلش ميل مدارا نداشت
از چه سر همسري ما نداشت
اي پدر پير ز چين آمدم
از بلد شک به يقين آمدم
نور تو رهبر شد و ره يافتم
نام تو پرسيدم و بشتافتم
روز بچشم همه کس روشنست
ليک شب تيره بچشم منست
گر ز ره لطف نگاهم کني
فارغ ازين حال تباهم کني
ساعتي اي شيخ نياسوده‌ام
باد صفت باديه پيموده‌ام
ديده به بي ديده فکندن خوش است
خار دل سوخته کندن خوش است
پير بدان لابه نداد اعتبار
گريه همي کرد چو ابر بهار
تا که سر از سجده شکران گرفت
ديو غرورش ز گريبان گرفت
گفت که اين سجده و تسبيح چيست
بر تو و کردار تو بايد گريست
رنج تو در کارگه بندگي
گشت تهي دستي و شرمندگي
زان همه سرمايه ترا سود کو
تار قماشت چه شد و پود کو
نوبت از خلق گسستن نبود
گاه در صومعه بستن نبود
سست شد اين پايه و فرصت شتافت
گم شد و ديگر نتوانيش يافت
عجب سمند تو شد و تاختي
رفتي و بار و بنه انداختي
دامنت از اخگر پندار سوخت
آنهم گل زاتش يک خار سوخت
رشته نبود آنکه تو ميتافتي
جامه نبود آنکه تو ميبافتي
سودگر نفس به بازار شد
گوهر پست تو پديدار شد
راهرواني که بره داشتي
بر در خويش از چه نگهداشتي
آنکه درش روز کرم بسته بود
قفل در حق نتواند گشود
نفس تو چون خودسر و محتاله شد
زهد تو چون کفر دو صد ساله شد
طاعت بي صدق و صفا هيچ نيست
اينهمه جز روي و ريا هيچ نيست
ناروني بود به هندوستان
زاغچه‌اي داشت در آن آشيان
خاطرش از بندگي آزاد بود
جايگهش ايمن و آباد بود
نه غم آب و نه غم دانه داشت
بود گدا دولت شاهانه داشت
نه گله‌ايش از فلک نيلفام
نه غم صياد و نه پرواي دام
از همه بيگانه و از خويش نه
در دل خردش غم و تشويش نه
عاقبت آن مرغک عزلت گزين
گشت بسي خسته و اندوهگين
گفت بهار است و همه دوستان
رخت کشيدند سوي بوستان
من نه بهار و نه خزان ديده‌ام
خسته و فرسوده و رنجيده‌ام
چند کنم خانه درين نارون
چند برم حسرت باغ و چمن
چند در اين لانه نشيمن کنم
خيزم و پرواز بگلشن کنم
نغمه زنم بر سر ديوار باغ
خوش کنم از بوي رياحين دماغ
همنفس قمري و بلبل شوم
شانه کش گيسوي سنبل شوم
رفت به گلزار و بشاخي نشست
ديد خرامان دو سه طاوس مست
جمله بسر چتر نگارين زده
طعنه بصورت گري چين زده
زاغچه گرديد گرفتارشان
خواست شود پيرو رفتارشان
باغ بکاويد و بهر سو شتافت
تا دو سه دانه پر طاوس يافت
بست دو بر دم يک ديگر بسر
گفت مرا کس نشناسد دگر
گشت دمم چون پرم آراسته
کس نخريدست چنين خواسته
زيور طاوس بسر بسته‌ام
از پر زيباش به پر بسته‌ام
بال بياراست پريدن گرفت
همره طاوس چميدن گرفت
ديد چو طاوس در آن خودپسند
بال و پر عاريتش را بکند
گفت که اي زاغ سيه روزگار
پر تو خالي است ز نقش و نگار
زيور ما روي تو نيکو نکرد
ما و تو را همسر و همخو نکرد
گرچه پر ما همه پيرايه بود
ليک نه بهر تو فرومايه بود
سير و خرام تو چه حاصل بباغ
زاغي و طاوس نماند به زاغ
هر چه کني هر چه ببندي به پر
گاه روش تو دگري ما دگر
برزگري پند به فرزند داد
کاي پسر اين پيشه پس از من تراست
مدت ما جمله به محنت گذشت
نوبت خون خوردن و رنج شماست
کشت کن آنجا که نسيم و نمي است
خرمي مزرعه ز آب و هواست
دانه چو طفلي است در آغوش خاک
روز و شب اين طفل به نشو و نماست
ميوه دهد شاخ چو گردد درخت
اين هنر دايه باد صباست
دولت نوروز نپايد بسي
حمله و تاراج خزان در قفاست
دور کن از دامن انديشه دست
از پي مقصود برو تات پاست
هر چه کني کشت همان بدروي
کار بد و نيک چو کوه و صداست
سبزه به‌هر جاي که رويد خوش است
رونق باغ از گل و برگ و گياست
راستي آموز بسي جو فروش
هست در اين کوي که گندم نماست
نان خود از بازوي مردم مخواه
گر که تو را بازوي زور آزماست
سعي کن اي کودک مهد اميد
سعي تو بنا و سعادت بناست
تجربه ميبايدت اول نه کار
صاعقه در موسم خرمن بلاست
گفت چنين کاي پدر نيک راي
صاعقه ما ستم اغنياست
پيشه آنان همه آرام و خواب
قسمت ما درد و غم و ابتلاست
دولت و آسايش و اقبال و جاه
گر حق آنهاست حق ما کجاست
قوت بخوناب جگر ميخوريم
روزي ما در دهن اژدهاست
غله نداريم و گه خرمن است
هيمه نداريم و زمان شتاست
حاصل ما را دگران مي‌برند
زحمت ما زحمت بي مدعاست
از غم باران و گل و برف و سيل
قامت دهقان بجواني دوتاست
سفره ما از خورش و نان تهي است
در ده ما بس شکم ناشتاست
گه نبود روغن و گاهي چراغ
خانه ما کي همه شب روشناست
زين همه گنج و زر و ملک جهان
آنچه که ما راست همين بورياست
همچو مني زاده شاهنشهي است
ليک دو صد وصله مرا بر قباست
رنجبر ار شاه بود وقت شام
باز چو شب روز شود بي‌نواست
خرقه درويش ز درماندگي
گاه لحاف است و زماني عباست
از چه شهان ملک ستاني کنند
از چه بيک کلبه ترا اکتفاست
پاي من از چيست که بي موزه است
در تن تو جامه خلقان چراست
خرمن امساله ما را که سوخت
از چه درين دهکده قحط و غلاست
در عوض رنج و سزاي عمل
آنچه رعيت شنود ناسزاست
چند شود بارکش اين و آن
زارع بدبخت مگر چارپاست
کار ضعيفان ز چه بي رونق است
خون فقيران ز چه رو بي بهاست
عدل چه افتاد که منسوخ شد
رحمت و انصاف چرا کيمياست
آنکه چو ما سوخته از آفتاب
چشم و دلش را چه فروغ و ضياست
ز انده اين گنبد آئينه‌گون
آينه خاطر ما بي صفاست
آنچه که داريم ز دهر آرزوست
آنچه که بينيم ز گردون جفاست
پير جهانديده بخنديد کاين
قصه زور است نه کار قضاست
مردمي و عدل و مساوات نيست
زان ستم و جور و تعدي رواست
گشت حق کارگران پايمال
بر صفت غله که در آسياست
هيچکسي پاس نگهدار نيست
اين لغت از دفتر امکان جداست
پيش که مظلوم برد داوري
فکر بزرگان همه آز و هوي ست
انجمن آنجا که مجازي بود
گفته حق را چه ثبات و بقاست
رشوه نه ما را که بقاضي دهيم
خدمت اين قوم به روي و رياست
نبض تهي دست نگيرد طبيب
درد فقير اي پسرک بي دواست
ما فقرا از همه بيگانه‌ايم
مرد غني با همه کس آشناست
بار خود از آب برون ميکشد
هر کس اگر پيرو و گر پيشواست
مردم اين محکمه اهريمنند
دولت حکام ز غصب و رباست
آنکه سحر حامي شرع است و دين
اشک يتيمانش گه شب غذاست
لاشه خورانند و به آلودگي
پنجه آلوده ايشان گواست
خون بسي پيرزنان خورده‌است
آنکه بچشم من و تو پارساست
خوابگه آنرا که سمور و خز است
کي غم سرماي زمستان ماست
هر که پشيزي بگدائي دهد
در طلب و نيت عمري دعاست
تيره‌دلان را چه غم از تيرگيست
بي خبران را چه خبر از خداست
گربه پيري ز شکار اوفتاد
زار بناليد و نزار اوفتاد
ناخنش از سنگ حوادث شکست
دزد قضا و قدرش راه بست
از طمع و حمله و پيکار ماند
کارگر از کار شد و کار ماند
کودک دهقان بسرش کوفت مشت
مطبخيش هيمه زد و سوخت پشت
گربه همسايه دمش را گزيد
از سگ بازار جفاها کشيد
بسکه دمي خاک و دمي آب ريخت
از تنش آن موي چو سنجاب ريخت
تيره شد آن ديده آئينه‌وار
گرسنه ماند آن شکم بيقرار
از غم کشک و کره خوناب خورد
در عوض شير بسي آب خورد
دوده نميسود به گوش و به دم
حمله نميکرد به ديگ و به خم
حيله و تزوير فراموش کرد
گربه پير فلکش موش کرد
مايه هستيش ز تن رفته بود
نيروي دندان و دهن رفته بود
گربه چو رنجور و گرفتار شد
موش بد انديش در انبار شد
در همه جا خفت و به هر سو نشست
بند ز هر کيسه و انبان گسست
گربه چو ديد آن ره و رسم تباه
پاي کشان کرد به انبار راه
گفت بخود کاين چه در افتادنست
تا رمقي در دل و جان در تن است
زنده‌ام و موش نترسد ز من
مرده‌ام از کاهلي خويشتن
گر چه نمي‌آيدم از دست کار
آگهم از کارگه روزگار
گر چه مرا نيروي پيکار نيست
موش از اين قصه خبردار نيست
به که از امروز شوم کاردان
تا که به کاري بردم آسمان
گر که ببينم سوي موشان بخشم
جمله بيندند ز انديشه چشم
زخم زنم گر چه بفرسوده چنگ
حمله کنم گر چه بود عرصه تنگ
گربه چو آن همت و تدبير کرد
آن شکم گرسنه را سير کرد
بر زنخ از حيله بيفکند باد
موش بترسيد و ز ترس ايستاد
جست و خراشيد زمين را بدست
موش بلرزيد و همانجا نشست
موشک چندي چو بدينسان گرفت
رنج ز تن درد ز دندان گرفت
تا نرود قوت بازوي تو
نشکند ايام ترازوي تو
تا نربودند ز دستت عنان
جان ز تو خواهد هنر و جسم نان
روي متاب از ره تدبير و راي
تا شودت پير خرد رهنماي
بر همه کاري فلک افزار داد
پشت قوي کرد سپس بار داد
هر که درين راه رود سر گران
پيشتر افتند ازو ديگران
تا گهري در صدف کار بود
گوهري وقت خريدار بود
آن نشنيديد که يک قطره اشک
صبحدم از چشم يتيمي چکيد
برد بسي رنج نشيب و فراز
گاه در افتاد و زماني دويد
گاه درخشيد و گهي تيره ماند
گاه نهان گشت و گهي شد پديد
عاقبت افتاد بدامان خاک
سرخ نگيني بسر راه ديد
گفت که اي پيشه و نام تو چيست
گفت مرا با تو چه گفت و شنيد
من گهر ناب و تو يک قطره آب
من ز ازل پاک تو پست و پليد
دوست نگردند فقير و غني
يار نباشند شقي و سعيد
اشک بخنديد که رخ بر متاب
بي سبب از خلق نبايد رميد
داد بهر يک هنر و پرتوي
آنکه در و گوهر و اشک آفريد
من گهر روشن گنج دلم
فارغم از زحمت قفل و کليد
پرده‌نشين بودم ازين پيشتر
دور جهان پرده ز کارم کشيد
برد مرا باد حوادث نوا
داد تو را پيک سعادت نويد
من سفر ديده ز دل کرده‌ام
کس نتوانست چنين ره بريد
آتش آهيم چنين آب کرد
آب شنيديد کز آتش جهيد
من بنظر قطره بمعني يمم
ديده ز موجم نتواند رهيد
همنفسم گشت شبي آرزو
همسفرم بود صباحي اميد
تيرگي ملک تنم رنجه کرد
رنگم از آن روي بدينسان پريد
تاب من از تاب تو افزونتر است
گر چه تو سرخي بنظر من سپيد
چهر من از چهره جان يافت رنگ
نور من از روشني دل رسيد
نکته درينجاست که ما را فروخت
گوهري دهر و شما را خريد
کاش قضايم چو تو برميفراشت
کاش سپهرم چو تو برميگزيد
دور جهان خوني خونخوارهاست
محکمه نيک و بد کارهاست
عاقل از کار بزرگي طلبيد
تکيه بر بيهده گفتار نداشت
آب نوشيد چو نوشابه نيافت
درم آورد چو دينار نداشت
بار تقدير به آساني برد
غم سنگيني اين بار نداشت
با گرانسنگي و پاکي خو کرد
همنشينان سبکسار نداشت
دانه جز دانه پرهيز نکشت
توشه آز در انبار نداشت
اندرين محکمه پر شر و شور
با کسي دعوي پيکار نداشت
آنکه با خوشه قناعت مي‌کرد
چه غم ار خرمن و خروار نداشت
کار جان را به تن سفله مده
زانکه يک کار سزاوار نداشت
جان پرستاري تن کرد همي
چو خود افتاد پرستار نداشت
چه عجب ملک دل ار ويران شد
همه ديديم که معمار نداشت
زهد و امساک تن از توبه نبود
کم از آن خورد که بسيار نداشت
کار خود را همه با دست تو کرد
نفس جز دست تو افزار نداشت
روح چون خانه تن خالي کرد
دگر اين خانه نگهدار نداشت
تن در اين کارگه پهناور
سالها ماند ولي کار نداشت
به هنر کوش که ديباي هنر
هيچ بافنده به بازار نداشت
هيچ داني چه کسي گشت استاد
آنکه شاگرد شد و عار نداشت
کار گيتي همه ناهمواريست
اين گذرگه ره هموار نداشت
ديده گر دام قضا را مي‌ديد
هرگز اين دام گرفتار نداشت
چشم ما خفت و فلک هيچ نخفت
خبر اين خفته ز بيدار نداشت
گل اميد ز آهي پژمرد
آه از اين گل که به جز خار نداشت
زينهمه گوهر تابنده که هست
اشک بود آنکه خريدار نداشت
در ميان همه زرهاي عيار
زر جان بود که معيار نداشت
دل پاک آينه روي خداست
اين چنين آينه زنگار نداشت
تن که بر اسب هوي عمري تاخت
نشد آگاه که افسار نداشت
آنکه جز بيد و سپيدار نکشت
ز که پرسد که چرا بار نداشت
دهر جز خانه خمار نبود
زانکه يک مردم هشيار نداشت
اندرين پرتگه بي پايان
هيچکس مرکب رهوار نداشت
قلم دهر نوشت آنچه نوشت
سند و دفتر و طومار نداشت
پرده تن رخ جان پنهان کرد
کاش اين پرده به رخسار نداشت
بلبل آهسته به گل گفت شبي
که مرا از تو تمنائي هست
من به پيوند تو يک راي شدم
گر ترا نيز چنين رائي هست
گفت فردا به گلستان باز آي
تا ببيني چه تماشائي هست
گر که منظور تو زيبائي ماست
هر طرف چهره زيبائي هست
پا بهرجا که نهي برگ گلي است
همه جا شاهد رعنائي هست
باغبانان همگي بيدارند
چمن و جوي مصفائي هست
قدح از لاله بگيرد نرگس
همه جا ساغر و صهبائي هست
نه ز مرغان چمن گمشده‌ايست
نه ز زاغ و زغن آوائي هست
نه ز گلچين حوادث خبري است
نه به گلشن اثر پائي هست
هيچکس را سر بدخوئي نيست
همه را ميل مدارائي هست
گفت رازي که نهان است ببين
اگرت ديده بينائي هست
هم از امروز سخن بايد گفت
که خبر داشت که فردائي هست
به سر خاک پدر دخترکي
صورت و سينه بناخن ميخست
که نه پيوند و نه مادر دارم
کاش روحم به پدر مي‌پيوست
گريه‌ام بهر پدر نيست که او
مرد و از رنج تهيدستي رست
زان کنم گريه که اندر يم بخت
دام بر هر طرف انداخت گسست
شصت سال آفت اين دريا ديد
هيچ ماهيش نيفتاد به شست
پدرم مرد ز بي داروئي
وندرين کوي سه داروگر هست
دل مسکينم از اين غم بگداخت
که طبيبيش ببالين ننشست
سوي همسايه پي نان رفتم
تا مرا ديد در خانه ببست
همه ديدند که افتاده ز پاي
ليک روزي نگرفتندش دست
آب دادم بپدر چون نان خواست
ديشب از ديده من آتش جست
هم قبا داشت ثريا هم کفش
دل من بود که ايام شکست
اينهمه بخل چرا کرد مگر
من چه ميخواستم از گيتي پست
سيم و زر بود خدائي گر بود
آه از اين آدمي ديوپرست
ز سري موي سپيدي روئيد
خنده‌ها کرد بر او موي سياه
که چرا در صف ما بنشستي
تو ز يک راهي و ما از يک راه
گفت من با تو عبث ننشستم
بنشاندند مرا خواه نخواه
گه روئيدن من بود امروز
گل تقدير نرويد بيگاه
رهرو راه قضا و قدرم
راهم اين بود نبودم گمراه
قاصد پيريم از ديدن من
اين يکي گفت دريغ آن يک آه
خرمن هستي خود کرد درو
هر که بر خوشه من کرد نگاه
سپهي بود جواني که شکست
پيري امروز برانگيخت سپاه
رست چون موي سيه موي سپيد
چه خبر داشت که دارند اکراه
رنگ بالاي سيه بسيار است
نيستي از خم تقدير آگاه
گه سيه رنگ کند گاه سفيد
رنگرز اوست مرا چيست گناه
چو تو يکروز سيه بودم وخوش
سيهي گشت سپيدي ناگاه
تو هم ايدوست چو من خواهي شد
باش يکروز بر اين قصه گواه
هر چه داني بمن امروز بخند
تا که چون من کندت هفته و ماه
از سپيد و سيه و زشت و نکو
هر چه هستيم تباهيم تباه
قصه خويش دراز از چه کنيم
وقت بيگه شد و فرصت کوتاه
دختري خرد بمهماني رفت
در صف دخترکي چند خزيد
آن يک افکند بر ابروي گره
وين يکي جامه بيکسوي کشيد
اين يکي وصله زانوش نمود
وان به پيراهن تنگش خنديد
آن ز ژوليدگي مويش گفت
وين ز بيرنگي رويش پرسيد
گر چه آهسته سخن ميگفتند
همه را گوش فرا داد و شنيد
گفت خنديد به افتاده سپهر
زان شما نيز بمن ميخنديد
ز که رنجد دل فرسوده من
بايد از گردش گيتي رنجيد
چه شکايت کنم از طعنه خلق
بمن از دهر رسيد آنچه رسيد
نيستيد آگه ازين زخم از آنک
مار ادبار شما را نگزيد
درزي مفلس و منعم نه يکي است
فقر از بهر من اين جامه بريد
مادرم دست بشست از هستي
دست شفقت بسر من نکشيد
شانه موي من انگشت من است
هيچکس شانه برايم نخريد
هيمه دستم بخراشيد سحر
خون بدامانم از آنروي چکيد
تلخ بود آنچه بمن نوشاندند
مي تقدير ببايد نوشيد
خوش بود بازي اطفال وليک
هيچ طفليم ببازي نگزيد
بهره از کودکي آن طفل چه برد
که نه خنديد و نه جست و نه دويد
تا پديد آمدم از صرصر فقر
چون پر کاه وجودم لرزيد
هر چه بر دوک امل پيچيدم
رشته‌اي گشت و بپايم پيچيد
چشمه بخت که جز شير نداشت
ما چو رفتيم از آن خون جوشيد
بينوا هر نفسي صد ره مرد
ليک باز از غم هستي نرهيد
چشم چشم است نخوانده‌است اين رمز
که همه چيز نميبايد ديد
ياره سبز مرا بند گسست
موزه سرخ مرا رنگ پريد
جامه عيد نکردم در بر
سوي گرمابه نرفتم شب عيد
شاخک عمر من از برق و تگرگ
سر نيفراشته بشکست و خميد
همه اوراق دل من سيه است
يک ورق نيست از آن جمله سفيد
هر چه برزيگر طالع کشته است
از گل و خار همان بايد چيد
اين ره و رسم قديم فلک است
که توانگر ز تهيدست بريد
خيره از من نرميديد شما
هر که آفت زده‌اي ديد رميد
به نويد و به نوا طفل خوش است
من چه دارم ز نوا و ز نويد
کس برويم در شادي نگشود
آنکه در بست نهان کرد کليد
من از اين دائره بيرونم از آنک
شاهد بخت ز من رخ پوشيد
کس درين ره نگرفت از دستم
قدمي رفتم و پايم لغزيد
دوش تا صبح توانگر بودم
زان گهرها که ز چشمم غلطيد
مادري بوسه بدختر ميداد
کاش اين درد به دل ميگنجيد
من کجا بوسه مادر ديدم
اشک بود آنکه ز رويم بوسيد
خرم آن طفل که بودش مادر
روشن آن ديده که رويش ميديد
مادرم گوهر من بود ز دهر
زاغ گيتي گهرم را دزديد
بلبلي شيفته ميگفت به گل
که جمال تو چراغ چمن است
گفت امروز که زيبا و خوشم
رخ من شاهد هر انجمن است
چونکه فردا شد و پژمرده شدم
کيست آنکس که هواخواه من است
بتن اين پيرهن دلکش من
چو گه شام بيائي کفن است
حرف امروز چه گوئي فرداست
که تو را بر گل ديگر وطن است
همه جا بوي خوش و روي نکوست
همه جا سرو و گل و ياسمن است
عشق آنست که در دل گنجد
سخن است آنکه همي بر دهن است
بهر معشوقه بميرد عاشق
کار بايد سخن است اين سخن است
ميشناسيم حقيقت ز مجاز
چون تو بسيار درين نارون است
بلبلي گفت به کنج قفسي
که چنين روز مرا باور نيست
آخر اين فتنه سيه کاري کيست
گر که کار فلک اخضر نيست
آنچنان سخت ببستند اين در
که تو گوئي که قفس را در نيست
قفسم گر زر و سيم است چه فرق
که مرا ديده بسيم و زر نيست
باغبانش ز چه در زندان کرد
بلبل شيفته يغماگر نيست
همه بر چهره گل مي‌نگرند
نگهي در خور اين کيفر نيست
که بسوي چمنم خواهد برد
کس به جز بخت بدم رهبر نيست
ديده بر بام قفس بايد دوخت
دگر امروز گل و عبهر نيست
سوختم اينهمه از محنت و باز
اين تن سوخته خاکستر نيست
طوطئي از قفس ديگر گفت
چه توان کرد ره ديگر نيست
بس که تلخ است گرفتاري و صبر
دل ما را هوس شکر نيست
چو گل و لاله نخواهد ماندن
سيرگاهي ز قفس خوشتر نيست
دل مفرساي بسوداي محال
که اگر دل نبود دلبر نيست
در و بام قفست زرين است
صيد را بهتر ازين زيور نيست
زخم من صحن قفس خونين کرد
همچو من پاي تو از خون تر نيست
تو شکيبا شو و پندار چنان
که به جز برگ گلت بستر نيست
گه بلندي است زماني پستي
هر کس اي دوست بلند اختر نيست
همه فرمان قضا بايد برد
نيست يک ذره که فرمانبر نيست
چه هوسها بسر افتاد مرا
که تبه گشت و يکي در سر نيست
چه غم ار بال و پرم ريخته شد
دگرم حاجت بال و پر نيست
چمن ار نيست قفس خود چمن است
به خيال است بديدن گر نيست
چه تفاوت کندت گر يکروز
خون دل هست و گل احمر نيست
چرخ نيلوفريت سايه فکند
اگرت سايه ز نيلوفر نيست
شاهدي گفت بشمعي کامشب
در و ديوار مزين کردم
ديشب از شوق نخفتم يکدم
دوختم جامه و بر تن کردم
دو سه گوهر ز گلوبندم ريخت
بستم و باز بگردن کردم
کس ندانست چه سحرآميزي
به پرند از نخ و سوزن کردم
صفحه کارگه از سوسن و گل
بخوشي چون صف گلشن کردم
تو بگرد هنر من نرسي
زانکه من بذل سر و تن کردم
شمع خنديد که بس تيره شدم
تا ز تاريکيت ايمن کردم
پي پيوند گهرهاي تو بس
گهر اشک بدامن کردم
گريه‌ها کردم و چون ابر بهار
خدمت آن گل و سوسن کردم
خوشم از سوختن خويش از آنک
سوختم بزم تو روشن کردم
گر چه يک روزن اميد نماند
جلوه‌ها بر درو روزن کردم
تا تو آسوده‌روي در ره خويش
خوي با گيتي رهزن کردم
تا فروزنده شود زيب و زرت
جان ز روي و دل از آهن کردم
خرمن عمر من ار سوخته شد
حاصل شوق تو خرمن کردم
کارهائيکه شمردي بر من
تو نکردي همه را من کردم
غنچه‌اي گفت به پژمرده گلي
که ز ايام دلت زود آزرد
آب افزون و بزرگست فضا
ز چه رو کاستي و گشتي خرد
زينهمه سبزه و گل جز تو کسي
نه فتاد و نه شکست و نه فسرد
گفت زنگي که در آئينه ماست
نه چنانست که دانند سترد
دي مي هستي ما صافي بود
صاف خورديم و رسيديم به درد
خيره نگرفت جهان رونق من
بگرفتش ز من و بر تو سپرد
تا کند جاي براي تو فراخ
باغبان فلکم سخت فشرد
چه توان گفت به يغماگر دهر
چه توان کرد چو مي‌بايد مرد
تو به باغ آمدي و ما رفتيم
آنکه آورد ترا ما را برد
اندرين دفتر پيروزه سپهر
آنچه را ما نشمرديم شمرد
غنچه تا آب و هوا ديد شکفت
چه خبر داشت که خواهد پژمرد
ساقي ميکده دهر قضاست
همه کس باده ازين ساغر خورد
سرو خنديد سحر بر گل سرخ
که صفاي تو به جز يکدم نيست
من بيک پايه بمانم صد سال
مرگ با هستي من توام نيست
من که آزاد و خوش و سرسبزم
پشتم از بار حوادث خم نيست
دولت آنست که جاويد بود
خانه دولت تو محکم نيست
گفت فکر کم و بسيار مکن
سرنوشت همه کس با هم نيست
ما بدين يکدم و يک لحظه خوشيم
نيست يک گل که دمي خرم نيست
قدر اين يکدم و يک لحظه بدان
تا تو انديشه کني آنهم نيست
چونکه گلزار نخواهد ماندن
گل اگر نيز نماند غم نيست
چه غم ار همدم من نيست کسي
خوشتر از باد صبا همدم نيست
عمر گر يک دم و گر يک نفس است
تا بکاريش توان زد کم نيست
ما بخنديم به هستي و به مرگ
هيچگه چهره ما درهم نيست
آشکار است ستمکاري دهر
زخم بس هست ولي مرهم نيست
يک ره ار داد دو صد راه گرفت
چه توان کرد فلک حاتم نيست
تو هم از پاي در آئي ناچار
آبت از کوثر و از زمزم نيست
بايد آزاده کسي را خواندن
که گرفتار درين عالم نيست
گل چرا خوش ننشيند دائم
ماهتاب و چمن و شبنم نيست
يک نفس بودن و نابود شدن
در خور اين غم و اين ماتم نيست
هر چه خوانديم نگشتيم آگه
درس تقدير به جز مبهم نيست
شمع خردي که نسيمش بکشد
شمع اين پرتگه مظلم نيست
گفت با صيد قفس مرغ چمن
که گل و ميوه خوش و تازه رس است
بگشاي اين قفس و بيرون آي
که نه در باغ و نه در سبزه کس است
گفت با شبرو گيتي چکنم
که سحر دزد و شبانگه عسس است
اي بسا گوشه که ميدان بلاست
اي بسا دام که در پيش و پس است
در گلستان جهان يک گل نيست
هر کجا مينگرم خار و خس است
همچو من غافل و سرمست مپر
قفس آخر نه همين يک قفس است
چرخ پست است بلندش مشمار
اينکه ديديش چو عنقا مگس است
کاروان است گل و لاله بباغ
سبزه‌اش اسب و صبايش جرس است
ز گرفتاري من عبرت گير
که سرانجام هوي و هوس است
حاصل هستي بيهوده ما
آه سردي است که نامش نفس است
چشم ديد اين همه و گوش شنيد
آنچه ديديم و شنيديم بس است
شمع بگريست گه سوز و گداز
کاز چه پروانه ز من بيخبر است
بسوي من نگذشت آنکه همي
سوي هر برزن و کويش گذر است
بسرش فکر دو صد سودا بود
عاشق آنست که بي پا و سر است
گفت پروانه پر سوخته‌اي
که ترا چشم بايوان و در است
من بپاي تو فکندم دل و جان
روزم از روز تو صد ره بتر است
پر خود سوختم و دم نزدم
گر چه پيرايه پروانه پر است
کس ندانست که من ميسوزم
سوختن هيچ نگفتن هنر است
آتش ما ز کجا خواهي ديد
تو که بر آتش خويشت نظر است
به شرار تو چه آب افشاند
آنکه سر تا قدم اندر شرر است
با تو ميسوزم و ميگردم خاک
دگر از من چه اميد دگر است
پر پروانه ز يک شعله بسوخت
مهلت شمع ز شب تا سحر است
سوي مرگ از تو بسي پيشترم
هر نفس آتش من بيشتر است
خويشتن ديدن و از خود گفتن
صفت مردم کوته نظر است
بلبلي گفت سحر با گل سرخ
کاينهمه خار به گرد تو چراست
گل خشبوي و نکوئي چو ترا
همنشين بودن با خار خطاست
هر که پيوند تو جويد خوار است
هر که نزديک تو آيد رسواست
حاجب قصر تو هر روز خسي است
به سر کوي تو هر شب غوغاست
ما تو را سير نديديم دمي
خار ديديم همي از چپ و راست
عاشقان در همه جا ننشينند
خلوت انس و وثاق تو کجاست
خار گاهم سر و گه پاي بخسب
همنشين تو عجب بي سر و پاست
گل سرخي و نپرسي که چرا
خار در مهد تو در نشو و نماست
گفت زيبائي گل را مستاي
زانکه يک ره خوش و يکدم زيباست
 آن خوشي کز تو گريزد چه خوشيست
آن صفائي که نماند چه صفاست
 ناگريز است گل از صحبت خار
چمن و باغ بفرمان قضاست
 ما شکفتيم که پژمرده شويم
گل سرخي که دو شب ماند گياست
 عاقبت خوارتر از خار شود
اين گل تازه که محبوب شماست
 رو گلي جوي که همواره خوشست
باغ تحقيق ازين باغ جداست
 اين چنين خواسته بيغش را
ز دکان دگري بايد خواست
 ما چو رفتيم گل ديگر هست
ذات حق بي‌خلل و بي‌همتاست
 همه را کشتي نسيان کشتيست
همه را راه به درياي فناست
 چه توان داشت جز اين چشم ز دهر
چه توان کرد فلک بي‌پرواست
 ز ترازوي قضا شکوه مکن
که ز وزن همه کس خواهد کاست
 ره آن پوي که پيدايش ازوست
ليک با اينهمه خود ناپيداست
 نتوان گفت که خار از چه دميد
خار را نيز درين باغ بهاست
 چرخ با هر که نشاندت بنشين
هر چه را خواجه روا ديد رواست
 بنده شايسته تنهايي نيست
حق تعالي و تقدس تنهاست
 گهر معدن مقصود يکيست
وانچه برجاست شبه يا ميناست
 خلوتي خواه کز اغيار تهيست
دولتي جوي که بيچون و چراست
 هر گلي علت و عيبي دارد
گل بي علت و بي عيب خداست 
صبحدم تازه گلي خودبين گفت
کاز چه خاک سيهم در پهلوست
خاک خنديد که منظوري هست
خيره با هم ننشستيم اي دوست
مقصد اين ره ناپيدا را
ز کسي پرس که پيدايش ازوست
همه از دولت خاک سيه است
که چمن خرم و گلشن خوشبوست
همه طفلان دبستان منند
هر گل و سبزه که اندر لب جوست
پوستين بودمت ايام شتا
چو شدي مغز رها کردي پوست
جز تواضع نبود رسم و رهم
گر چه گلزار ز من چون مينوست
نکنم پيروي عجب و هوي
زانکه افتادگيم خصلت و خوست
تو بدلجوئي خود مغروري
نشنيدي که فلک عربده‌جوست
من اگر تيره و گر ناچيزم
هر چه را خواجه پسندد نيکوست
گل بي خاک نخواهد روئيد
خاک هر سوي بود گل زانسوست
خلقت از بهر تني تنها نيست
چشم گر چشم شد ابرو ابروست
همگي خاک شويم آخر کار
همچو آن خاک که در برزن و کوست
برگ گل يا بر گلرخساري است
خاک و خشتي که به برج و باروست
تکيه بر دوستي دهر مکن
که گهي دوست دگر گاه عدوست
مشو ايمن که گل صد برگم
که تو صد برگي و گيتي صد روست
گرچه گرد است بديدن گردو
نه هر آن گرد که ديدي گردوست
گوي چوگان فلک شد سرما
زانکه چوگان فلک اينش گوست
همه ناگاه گلوگير شوند
همه را لقمه گيتي به گلوست
کشتي بحر قضا تسليم است
اندرين بحر نه کشتي نه کروست
کوش تا جامه فرصت ندري
درزي دهر نه آگه ز رفوست
تا تو آبي به تکلف بخوري
نه سبوئي و نه آبي به سبوست
غافل از خويش مشو يک سر موي
عمر آويخته از يک سر موست
اي دل اول قدم نيکدلان
با بد و نيک جهان ساختن است
صفت پيشروان ره عقل
آز را پشت سر انداختن است
اي که با چرخ همي بازي نرد
بردن اينجا همه را باختن است
اهرمن را بهوس دست مبوس
کاندر انديشه تيغ آختن است
عجب از گمشدگان نيست عجب
ديو را ديدن و نشناختن است
تو زبون تن خاکي و چو باد
توسن عمر تو در تاختن است
دل ويرانه عمارت کردن
خوشتر از کاخ برافراختن است
اينکه خاک سيهش بالين است
اختر چرخ ادب پروين است
گر چه جز تلخي از ايام نديد
هر چه خواهي سخنش شيرين است
صاحب آنهمه گفتار امروز
سائل فاتحه و ياسين است
دوستان به که ز وي ياد کنند
دل بي‌دوست دلي غمگين است
خاک در ديده بسي جان فرساست
سنگ بر سينه بسي سنگين است
بيند اين بستر و عبرت گيرد
هر که را چشم حقيقت‌بين است
هر که باشي و ز هر جا برسي
آخرين منزل هستي اين است
آدمي هر چه توانگر باشد
چو بدين نقطه رسد مسکين است
اندر آنجا که قضا حمله کند
چاره تسليم و ادب تمکين است
زادن و کشتن و پنهان کردن
دهر را رسم و ره ديرين است
خرم آن کس که در اين محنت‌گاه
خاطري را سبب تسکين است
از ساحت پاک آشياني
مرغي بپريد سوي گلزار
در فکرت توشي و تواني
افتاد بسي و جست بسيار
رفت از چمني به بوستاني
بر هر گل و ميوه سود منقار
تا خفت ز خستگي زماني
يغماگر دهر گشت بيدار
تيري بجهيد از کماني
چون برق جهان ز ابر آذار
گرديد نژند خاطري شاد
چون بال و پرش تپيد در خون
از ياد برون شدش پريدن
افتاد ز گيرودار گردون
نوميد ز آشيان رسيدن
از پر سر خويش کرد بيرون
ناليد ز درد سر کشيدن
دانست که نيست دشت و هامون
شايسته فارغ آرميدن
شد چهره زندگي دگرگون
در ديده نماند تاب ديدن
مانا که دل از تپيدن افتاد
مجروح ز رنج زندگي رست
از قلب بريده گشت شريان
آن بال و پر لطيف بشکست
وان سينه خرد خست پيکان
صياد سيه دل از کمين جست
تا صيد ضعيف گشت بيجان
در پهلوي آن فتاده بنشست
آلوده بخون مرغ دامان
بنهاد به پشتواره و بست
آمد سوي خانه شامگاهان
وان صيد بدست کودکان داد
چون صبح دميد مرغکي خرد
افتاد ز آشيانه در جر
چون دانه نيافت خون دل خورد
تقدير پرش بکند يکسر
شاهين حوادثش فرو برد
نشنيد حديث مهر مادر
دور فلکش بهيچ نشمرد
نفکند کسيش سايه بر سر
ناديده سپهر زندگي مرد
پرواز نکرده سوختش پر
رفت آن هوس و اميد بر باد
آمد شب و تيره گشت لانه
وان رفته نيامد از سفر باز
کوشيد فسونگر زمانه
کاز پرده برون نيفتد اين راز
طفلان بخيال آب و دانه
خفتند و نخاست ديگر آواز
از بامک آن بلند خانه
کس روز امل نکرد پرواز
يکباره برفت از ميانه
آن شادي و شوق و نعمت و ناز
زان گمشدگان نکرد کس ياد
آن مسکن خرد پاک ايمن
خالي و خراب ماند فرجام
افتاد گلش ز سقف و روزن
خار و خسکش بريخت از بام
آرامگهي نه بهر خفتن
بامي نه براي سير و آرام
بر باد شد آن بناي روشن
نابود شد آن نشانه و نام
از گردش روزگار توسن
وز بدسري سپهر و اجرام
ديگر نشد آن خرابي آباد
شد ساقي چرخ پير خرسند
پر ديد ز خون چو ساغري را
دستي سر راه دامي افکند
پيچاند به رشته‌اي سري را
جمعيت ايمني پراکند
شيرازه دريد دفتري را
با تيشه ظلم ريشه‌اي کند
بر بست ز فتنه‌اي دري را
خون ريخت بکام کودکي چند
برچيد بساط مادري را
فرزند مگر نداشت صياد
اي گربه ترا چه شد که ناگاه
رفتي و نيامدي دگر بار
بس روز گذشت و هفته و ماه
معلوم نشد که چون شد اين کار
جاي تو شبانگه و سحرگاه
در دامن من تهيست بسيار
در راه تو کند آسمان چاه
کار تو زمانه کرد دشوار
پيدا نه بخانه‌اي نه بر بام
اي گمشده عزيز داني
کز ياد نميشوي فراموش
برد آنکه ترا بميهماني
دستيت کشيد بر سر و گوش
بنواخت تو را بمهرباني
بنشاند تو را دمي در آغوش
ميگويمت اين سخن نهاني
در خانه ما ز آفت موش
نه پخته بجاي ماند و نه خام
آن پنجه تيز در شب تار
کردست گهي شکار ماهي
گشته است بحيله‌اي گرفتار
در چنگ تو مرغ صبحگاهي
افتد گذرت بسوي انبار
بانو دهدت هر آنچه خواهي
در ديگ طمع سرت دگر بار
آلود بروغن و سياهي
چوني به زمان خواب و آرام
آنروز تو داشتي سه فرزند
از خنده صبحگاه خوشتر
خفتند نژند روزکي چند
در دامن گربه‌هاي ديگر
فرزند ز مادرست خرسند
بيگانه کجا و مهر مادر
چون عهد شد و شکست پيوند
گشتند بسان دوک لاغر
مردند و برون شدند زين دام
از بازي خويش ياد داري
بر بام شبي که بود مهتاب
گشتي چو ز دست من فراري
افتاد و شکست کوزه آب
ژوليد چو آب گشت جاري
آن موي به از سمور و سنجاب
زان آشتي و ستيزه کاري
ماندي تو ز شبروي من از خواب
با آن همه توسني شدي رام
آنجا که طبيب شد بدانديش
افزوده شود به دردمندي
اين مار هميشه ميزند نيش
زنهار به زخم کس نخندي
هشدار بسيست در پس و پيش
بيغوله و پستي و بلندي
با حمله قضا نراني از خويش
با حيله ره فلک نبندي
يغما گر زندگي است ايام
اي مرغک خرد ز اشيانه
پرواز کن و پريدن آموز
تا کي حرکات کودکانه
در باغ و چمن چميدن آموز
رام تو نمي‌شود زمانه
رام از چه شدي رميدن آموز
منديش که دام هست يا نه
بر مردم چشم ديدن آموز
شو روز بفکر آب و دانه
هنگام شب آرميدن آموز
از لانه برون مخسب زنهار
اين لانه ايمني که داري
داني که چسان شدست آباد
کردند هزار استواري
تا گشت چنين بلند بنياد
دادند به اوستادکاري
دوريش ز دستبرد صياد
تا عمر تو با خوشي گذاري
وز عهد گذشتگان کني ياد
يک روز تو هم پديد آري
آسايش کودکان نوزاد
گه دايه شوي گهي پرستار
اين خانه پاک پيش از اين بود
آرامگه دو مرغ خرسند
کرده به گل آشيانه اندود
يکدل شده از دو عهد و پيوند
يکرنگ چه در زيان چه در سود
هم رنجبر و هم آرزومند
از گردش روزگار خشنود
آورده پديد بيضه‌اي چند
آن يک پدر هزار مقصود
وين مادر بس نهفته فرزند
بس رنج کشيد و خورد تيمار
گاهي نگران ببام و روزن
بنشست براي پاسباني
روزي بپريد سوي گلشن
در فکرت قوت زندگاني
خاشاک بسي ز کوي و برزن
آورد براي سايباني
يک چند به لانه کرد مسکن
آموخت حديث مهرباني
آنقدر پرش بريخت از تن
آنقدر نمود جانفشاني
تا راز نهفته شد پديدار
آن بيضه بهم شکست و مادر
در دامن مهر پروراندت
چون ديد ترا ضعيف و بي پر
زير پر خويشتن نشاندت
بس رفت به کوه و دشت و کهسر
تا دانه و ميوه‌اي رساندت
چون گشت هواي دهر خوشتر
بر بامک آشيانه خواندت
بسيار پريد تا که آخر
از شاخه به شاخه‌اي پراندت
آموخت بسيت رسم و رفتار
داد آگهيت چنانکه داني
از زحمت حبس و فتنه دام
آموخت همي که تا تواني
بيگاه مپر به برزن و بام
هنگام بهار زندگاني
سرمست براغ و باغ مخرام
کوشيد بسي که در نماني
روز عمل و زمان آرام
برد اينهمه رنج رايگاني
چون تجربه يافتي سرانجام
رفت و به تو واگذاشت اين کار
صبح آمد و مرغ صبحگاهي
زد نغمه بياد عهد ديرين
خفاش برفت با سياهي
شد پر هماي روز زرين
در چشمه بشوق جست ماهي
شبنم بنشست بر رياحين
شد وقت رحيل و مرد راهي
بنهاد بر اسب خويشتن زين
هر مست که بود هشيار است
کندند ز باغ خار و خس را
گرديد چمن زمردين رنگ
دزديد چو ديو شب نفس را
خوابيد ز خستگي شباهنگ
هنگام سحر در قفس را
بشکست و پريد صيد دلتنگ
بر سر نرسانده اين هوس را
بر پاش رسيد ناگهان سنگ
اين عادت دور روزگار است
آراست بساط آسماني
از جلوه‌گري خور جهانتاب
بگريخت ستاره يماني
از باغ و چمن پريد مهتاب
رخشنده چو آب زندگاني
جوشيد ز سنگ چشمه آب
وان مست شراب ارغواني
مخمور فتاد و ماند در خواب
مستي شد و نوبت خمار است
اي مرغک رام گشته در دام
برخيز که دام را گسستند
پر ميزن و در سپهر بخرام
کز پر شکن تو پر شکستند
بس چون تو پرندگان گمنام
جستند ره خلاص و جستند
با کوشش و سعي خود سرانجام
در گوشه عافيت نشستند
کوشنده هميشه رستگار است
همسايه باغ و بوستان باش
تا چند کناره ميگزيني
چون چهره صبح شادمان باش
تا چند ملول مينشيني
هم صحبت مرغ صبح خوان باش
تا چند نژندي و حزيني
چالاک و دلير و کاردان باش
در وقت حصاد و خوشه‌چيني
آسايش کارگر ز کار است
آنگونه بپر که پر نريزي
در دامن روزگار سنگ است
بسيار مکن بلند خيزي
کافتادن نيک نام ننگ است
گر صلح کني و گر ستيزي
اين نقش و نگار ريو و رنگ است
گر سر بنهي و گر گريزي
شاهين سپهر تيز چنگ است
صياد زمانه جانشکار است
بر شاخه سرخ گل مکن جاي
کان حاصل رنج باغبان است
منقار ز برگ گل مياراي
گل زيور چهر بوستان است
در نارون آشيانه منماي
برگش مشکن که سايبان است
از بامک پست دانه مرباي
کان دانه براي ماکيان است
او طائر بسته در حصار است
از ميوه باغ چشم بر بند
خوش نيست درخت ميوه بي‌بار
با روزي خويش باش خرسند
راهي که نه راه تست مسپار
آنجا که پر است و حلقه و بند
دام ستم است پاي مگذار
فرض است نيازموده را پند
و آگاه نمودنش ز اسرار
يغماگر و دزد بي‌شمار است
آذوقه خويش کن فراهم
زان ميوه که خشک کرده دهقان
گه دانه بود زياد و گه کم
همواره فلک نگشته يکسان
بي گل نشد آشيانه محکم
بي پايه بجا نماند بنيان
اندود نکرده‌اي و ترسيم
ويرانه شود ز برف و باران
جاويد نه موسم بهار است
در لانه ديگران منه گام
خاشاک ببر بساز لانه
بي رنج کسي نيافت آرام
بي سعي نخورد مرغ دانه
زشت است ز خلق خواستن وام
تا هست ذخيره‌اي به خانه
از دست مده بفکرت خام
امنيت ملک آشيانه
اين پايه خرد استوار است
خوش صبحدمي اگر تواني
بر دامن مرغزار بنشين
چون در ره دور دير ماني
بال و پر تو کنند خونين
گر رسم و ره فرار داني
چون فتنه رسد تو رخت بر چين
اين نکته چو درس زندگاني
آويزه گوش کن که پروين
در دوستي تو پايدار است
اي جسم سياه موميائي
کو آنهمه عجب و خودنمائي
با حال سکوت و بهت چوني
در عالم انزوا چرائي
آژنگ ز رخ نميکني دور
ز ابروي گره نميگشائي
معلوم نشد به فکر و پرسش
اين راز که شاه يا گدائي
گر گمره و آزمند بودي
امروز چه شد که پارسائي
با ما و نه در ميان مائي
وقتي ز غرور و شوق و شادي
پا بر سر چرخ مي‌نهادي
بودي چو پرندگان سبکروح
در گلشن و کوهسار و وادي
آن روز چه رسم و راه بودت
امروز نه سفله‌اي نه رادي
پيکان قضا بسر خليدت
چون شد که ز پا نيوفتادي
صد قرن گذشته و تو تنها
در گوشه دخمه ايستادي
گوئي که ز سنگ خاره زادي
کردي ز کدام جام مي نوش
کاين گونه شدي نژند و مدهوش
بر رهگذر که دوختي چشم
ايام ترا چه گفت در گوش
بند تو که بر گشود از پاي
بار تو که برگرفت از دوش
در عالم نيستي چه ديدي
کاينسان متحيري و خاموش
دست چه کسي بدست بودت
از بهر که باز کردي آغوش
ديري است که گشته‌اي فراموش
شايد که سمند مهر راندي
ناني بگرسنه‌اي رساندي
آفت زده حوادثي را
از ورطه عجز وارهاندي
از دامن غرقه‌اي گرفتي
تا دامن ساحلش کشاندي
هر قصه که گفتني است گفتي
هر نامه که خواندنيست خواندي
پهلوي شکستگان نشستي
از پاي فتاده را نشاندي
فرجام چرا ز کار ماندي
گوئي بتو داده‌اند سوگند
کاين راز نهان کني به لبخند
اين دست که گشته است پر چين
بودست چو شاخه‌اي برومند
کردست هزار مشکل آسان
بستست هزار عهد و پيوند
بنموده به گمرهي ره راست
بگشوده ز پاي بنده‌اي بند
شايد که به بزمگاه فرعون
بگرفته و داده ساغري چند
کو دولت آن جهان خداوند
زان دم که تو خفته‌اي درين غار
گردنده سپهر گشته بسيار
بس پاک دلان و نيک کاران
آلوده شدند و زشت کردار
بس جنگ به آشتي بدل شد
بس صلح و صفا که گشت پيکار
بس زنگ که پاک شد به صيقل
بس آينه را گرفت زنگار
بس باز و تذرو را تبه کرد
شاهين عدم بچنگ و منقار
اي يار سخن بگوي با يار
اي مرده و کرده زندگاني
اي زنده مرده هيچ داني
بس پادشهان و سرافرازان
بردند بخاک حکمراني
بس رمز ز دفتر سليمان
خواندند به ديو رايگاني
بگذشت چه قرنها چه ايام
گه باغم و گه بشادماني
بس کاخ بلند پايه شد پست
اما تو بجاي همچناني
بر قلعه مرگ مرزباني
شداد نماند در شماري
با کار قضا نکرد کاري
نمرود و بلند برج بابل
شد خاک و برفت با غباري
مانا که ترا دلي پريشان
در سينه تپيده روزگاري
در راه تو اوفتاده سنگي
در پاي تو در شکسته خاري
دزديده بچهره سياهت
غلتيده سرشک انتظاري
در رهگذر عزيز ياري


شايد که ترا بروي زانو
جا داشته کودکي سخنگو
روزيش کشيده‌اي بدامن
گاهيش نشانده‌اي به پهلو
گه گريه و گاه خنده کرده
بوسيده گهت و سر گهي رو
يکبار نهاده دل به بازي
يک لحظه ترا گرفته بازو
گامي زده با تو کودکانه
پرسيده ز شهر و برج و بارو
در پاي تو هيچ مانده نيرو
گرد از رخ جان پاک رفتي
وين نکته ز غافلان نهفتي
اندرز گذشتگان شنيدي
حرفي ز گذشته‌ها نگفتي
از فتنه و گير و دار طاقي
با عبرت و بمي و بهت جفتي
داد و ستد زمانه چون بود
اي دوست چه دادي و گرفتي
اينجا اثري ز رفتگان نيست
چون شد که تو ماندي و نرفتي
چشم تو نگاه کرد و خفتي
رهاييت بايد رها کن جهان را
نگه دار ز آلودگي پاک‌جان را
به سر برشو اين گنبد آبگون را
به هم بشکن اين طبل خالي‌ميان را
گذشتنگه است اين سراي سپنجي
برو بازجو دولت جاودان را
ز هر باد چون گرد منما بلندي
که پست است همت بلند آسمان را
به رود اندرون خانه عاقل نسازد
که ويران کند سيل آن خانمان را
چه آسان به دامت درافکند گيتي
چه ارزان گرفت از تو عمر گران را
ترا پاسبان است چشم تو و من
همي‌خفته مي‌بينم اين پاسبان را
سمند تو زي پرتگاه از چه پويد
ببين تا به دست که دادي عنان را
ره و رسم بازارگاني چه داني
تو کز سود نشناختستي زيان را
يکي کشتي از دانش و عزم بايد
چنين بحر پروحشت بيکران را
زمينت چو اژدر به ناگه ببلعد
تو باري غنيمت شمار اين زمان را
فروغي ده اين ديده کم‌ضيا را
توانا کن اين خاطر ناتوان را
تو اي ساليان خفته بگشاي چشمي
تو اي گمشده بازجو کاروان را
مفرساي با تيره‌رايي درون را
ميالاي با ژاژخايي دهان را
ز خوان جهان هرکه را يک نواله
بدادند و آنگه ربودند خوان را
به بستان جان تا گلي هست پروين
تو خود باغباني کن اين بوستان را
بسوز اندرين تيه اي دل نهاني
مخواه از درخت جهان سايباني
سبکدانه در مزرع خود بيفشان
گر اين برزگر ميکند سرگراني
چو کار آگهان کار بايست کردن
چه رسم و رهي بهتر از کارداني
زمانه به گنج تو تا چشم دارد
نياموزدت شيوه پاسباني
سياه و سفيدند اوراق هستي
يکي انده و آن يکي شادماني
همه صيد صياد چرخيم روزي
براي که اين دام ميگستراني
ندوزد قباي تو اين سفله درزي
بگرداندت سر به چيره زباني
چو شاگردي مکتب ديو کردي
ببايست لوح و کتابش بخواني
همه ديدنيها و دانستنيها
ببين و بدان تا که روزي بداني
چرا توبه گرگ را ميپذيري
چرا تحفه ديو را ميستاني
چو نيروي بازوت هست اي توانا
بدرماندگان رحم کن تا تواني
درين نيلگون نامه ثبت است با هم
حساب توانائي و ناتواني
جوانا بروز جواني ز پيري
بينديش کز پير نايد جواني
رواني که ايزد ترا رايگان داد
بگيرد يکي روز هم رايگاني
چو کار تو ز امروز ماند بفردا
چه کاري کني چون بفردا نماني
غرض کشتن ماست ورنه شب و روز
بخيره نکردند با هم تباني
بدزدد ز تو باز دهر اين کبوتر
گرش پر ببندي و گر برپراني
بود خوابهاي تو بيگاه و سنگين
بود حمله‌هاي قضا ناگهاني
زيان را تو برداشتي سود را چرخ
شگفتي است اين گونه بازارگاني
تو خود ميروي از پي نفس گمراه
بدين ورطه خود را تو خود ميکشاني
ندارد ز کس رهزن آز پروا
ز بام افتد گرش از در براني
چه ميدزدي از فرصت کار و کوشش
تو خود نيز کالاي دزد جهاني
ترازوي کار تو شد چرخ اخضر
ز کردارها گه سبک گه گراني
بتدبير مار هوي را فسوني
به تمييز تيغ خرد را فساني
بسي عيبهاي تو پوشيده ماند
اگر پرده جهل را بردراني
ز گرداب نفس ارتواني رهيدن
ز گردابها خويش را وارهاني
همي گرگ ايام بر تو بخندد
که چون بره اين گرگ ميپروراني
ميان تو و نيستي جز دمي نيست
بسيجي کن اکنون که خود در مياني
ز روز نخستين همين بود گيتي
تو نيز از نخست آنچه بودي هماني
به سرچشمه جان شکسته سبوئي
به ميخانه تن ز دردي کشاني
بدوک وجود آنچنان کار ميکن
که سر رشته عقل را نگسلاني
دفينه است عقل و تو گنجور عاقل
سفينه است عمر و تواش بادباني
بصد چشم مي‌بيندت چرخ گردان
مپندار کاز چشم گيتي نهاني
درين دائره هر چه هستي پديدي
درين آينه هر که هستي عياني
تو چون ذره اين باد را در کمندي
تو چو صعوه اين مار را در دهاني
شنيدي چو اندرز من از تو خواهم
که بشنيده خويش را بشنواني
ترا سفره آماده و ديو ناهار
بر اين سفره بنگر کرا مينشاني
از آن روز برنان گرمي رسيدي
که گر ناشتائيست نانش رساني
زمانه بسي بيشتر از تو داند
چه خوش ميکني دل که بسيار داني
کشد کام و ناکام چرخت بميدان
کشد گر جباني و گر پهلواني
کمان سپهرت بيندازد آخر
تو مانند تيري که اندر کماني
مه و سال چون کاروانيست خامش
تو يکچند همراه اين کارواني
حکايت کند رشته کارگاهت
اگر ديبه گر بوريا گر کتاني
هنرها گهرهاي پاک وجودند
تو يکروز بحري و يکروز کاني
نکو خانه‌اي ساختي اي کبوتر
نديدي که با باز هم آشياني
بما جهل زان کرد دستان که هرگز
نکرديم با عقل همداستاني
برآنست ديو هوي تا بسوزي
تو نيز از سيه روزگاري برآني
در اين باغ دلکش که گيتيش نامست
قضا و قدر ميکند باغباني
بگلزار گل يک نفس بود مهمان
فلک زود رنجيد از ميزباني
بيا تا خراميم سوي گلستان
بنظاره دولت بوستاني
سحر ابر آذاري آمد ز دريا
بطرف چمن کرد گوهر فشاني
زمين از صفاي رياحين الوان
زند طعنه بر نقش ارژنگ ماني
نهاده بسر نرگس از زر کلاهي
ببر کرده پيراهن پرنياني
ازين کوچکه کوچ بايست کردن
که کردست بر روي پل زندگاني
قفس بشکن اي روح پرواز ميکن
چرا پايبند اندرين خاکداني
همائي تو و سدره‌ات آشيانست
مکن خيره بر کرکسان ميهماني
دليران گرفتند اقطار عالم
بشمشير هندي و تيغ يماني
از آن نامداران و گردنفرازان
نشاني نماندست جز بي نشاني
ببين تا چه کردست گردون گردان
به جمشيد و طهمورث باستاني
گشوده دهان طاق کسري و گويد
چه شد تاج و تخت انوشيرواني
چنين است رسم و ره دهر پروين
بدينگونه شد گردش آسماني
به آب روان گفت گل کز تو خواهم
که رازي که گويم به بلبل بگوئي
پيام ار فرستد پيامش بياري
بخاک ار درافتد غبارش بشوئي
بگوئي که ما را بود ديده بر ره
که فردا بيائي و ما را ببوئي
بگفتا به جوي آب رفته نيايد
نيابي مرا گر چه عمري بجوئي
پيامي که داري به پيک دگر ده
باميد من هرگز اين ره نپوئي
من از جوي چون بگذرم برنگردم
چو پژمرده گشتي تو ديگر نروئي
بفردا چه ميافکني کار امروز
بخوان آنکسي را که مشتاق اوئي
بد انديشه گيتي بناگه بدزدد
ز بلبل خوشي و ز گل خوبروئي
چو فردا شود ديگرت کس نبويد
که بي رنگ و بي بوي چون خاک کوئي
دل از آرزو يکنفس بود خرم
تو اندر دل باغ چون آرزوئي
چو آب روان خوش کن اين مرز و بگذر
تو مانند آبي که اکنون به جوئي
نکو کار شو تا تواني که دائم
نمانداست در روي نيکو نکوئي
تو پاکيزه خو را شکيبي نباشد
چو گردون گردان کند تندخوئي
نبيند گه سختي و تنگدستي
ز ياران يکدل کسي جز دوروئي
سخن گفت با خويش دلوي بنخوت
که بي من کس از چه ننوشيده آبي
ز سعي من اين مرز گرديد گلشن
ز گلبرگ پوشيد گلبن ثيابي
نياسودم از کوشش و کار کردن
نصيب من آمد اياب و ذهابي
برآشفت بر وي طناب و چنين گفت
به خيره نبستند بر تو طنابي
نه از سعي و رنج تو کز زحمت ماست
اگر چهر گل را بود رنگ و تابي
شنيدند ناگه درين بحث پنهان
ز دهقان پير آشکارا عتابي
که آسان شمرديد اين رمز مشکل
نکرديد نيکو سؤال و جوابي
دبيران خلقت درين کهنه دفتر
نوشتند هر مبحثي را کتابي
اگر دست و بازو نکوشد شما را
چه راي خطا و چه فکر صوابي
ز باران تنها چمن گل نيارد
ببايد نسيم خوش و آفتابي
بهر جا چراغي است روغنش بايد
بود کار هر کارگر را حسابي
اگر خون نگردد نماند وريدي
اگر گل نرويد نباشد گلابي
يکي کشت تاک و يکي چيد انگور
يکي ساخت زان سرکه‌اي يا شرابي
بکوه ار نميتافت خورشيد تابان
بمعدن نميبود لعل خوشابي
نشستند بسيار شب خار و بلبل
که تا غنچه‌اي در چمن کرد خوابي
براي خوشيهاي فصل بهاران
خزان و زمستان کنند انقلابي
ز آهو دل از مطبخي دست سوزد
که تا گردد آماده روزي کبابي
بسي کارگر بايد و کار پروين
در آبادي هر زمين خرابي
نهفتن به عمري غم آشکاري
فکندن به کشت اميدي شراري
به پاي نهالي که باري نيارد
جفا ديدن از آب و گل روزگاري
به بزم فرومايگان ايستادن
نشستن به دريوزه در رهگذاري
ز بيم هژبران پناهنده گشتن
به گرگي سيه‌دل به تاريک‌غاري
ز سنگين‌دلي خواهش لطف کردن
سوي ناکسي بردن از عجز کاري
به جاي گل آرزويي و شوقي
نشاندن به دل نوک جانسوز خاري
به دريا در افتادن و غوطه خوردن
نه جستن پناهي نه ديدن کناري
زبون گشتن از درد و محروم ماندن
بهر جا برون بودن از هر شماري
شنيدن ز هر سفله حرف درشتي
ز مردم کشي خواستن زينهاري
به آهي پراکنده گشتن چو کاهي
ز بادي پريشان شدن چون غباري
بسي خوشتر و نيک‌تر نزد دانا
ز دمسازي يار ناسازگاري
به صحرا سرود اينچنين خارکن
که از کندن خار کس خوار نيست
جواني و تدبير و نيروت هست
به دست تو اين کارها کار نيست
به بيداري و هوشياري گراي
چو ديدي که بخت تو بيدار نيست
چو بفروختي از که خواهي خريد
متاع جواني به بازار نيست
جواني گه کار و شايستگي است
گه خودپسندي و پندار نيست
نبايست بر خيره از پا فتاد
چو جان خسته و جسم بيمار نيست
همين بس که از پا نيفتاده‌اي
بس افتادگان را پرستار نيست
مپيچ از ره راست بر راه کج
چو در هست حاجت به ديوار نيست
ز بازوي خود خواه برگ و نوا
ترا برگ و توشي در انبار نيست
همي دانه و خوشه خروار شد
ز آغاز هر خوشه خروار نيست
قوي پنجه‌اي تيشه محکم بزن
هنرمند مردم سبکسار نيست
زر وقت بايد به کار آزمود
کزين بهترش هيچ معيار نيست
غنيمت شمر جز حقيقت مجوي
که باري است فرصت دگر بار نيست
همي ناله کردي ولي بي ثمر
کس اين ناله‌ها را خريدار نيست
چو شب هستي و صبحدم نيستي است
شکايت ز هستي سزاوار نيست
کنند از تو در کار دل باز پرس
درين خانه کس جز تو معمار نيست
نشد جامه عجب جان را قبا
درين جامه پود ار بود تار نيست
درين دکه سود و زيان با همند
کس از هر زياني زيانکار نيست
گهي کم بدست اوفتد گه فزون
بساز ار درم هست و دينار نيست
مگوي از گرفتاري خويشتن
ببين کيست آنکو گرفتار نيست
بچشم بصيرت بخود در نگر
ترا تا در آئينه زنگار نيست
همه کار ايام درس است و پند
دريغا که شاگرد هشيار نيست
ترا بار تقدير بايد کشيد
کسي را رهائي از اين بار نيست
بدشواري ار دل شکيبا کني
ببيني که سهل است و دشوار نيست
از امروز اندوه فردا مخور
نهان است فردا پديدار نيست
گر آلود انگشتهايت به خون
شگفتي ز ايام خونخوار نيست
چو خارند گلهاي هستي تمام
گل است اينکه داري بکف خار نيست
ز آزادگان بردباري و سعي
بياموز آموختن عار نيست
هزاران ورق کرده گيتي سياه
شکايت همين چند طومار نيست
تو خاطر نگهدار شو خويش را
که ايام خاطر نگهدار نيست
ره زندگان است عيبش مکن
گر اين راه همواره هموار نيست
پي کارهائي که گويد برو
ترا با فلک دست پيکار نيست
به جايي که بار است بر پشت مور
براي تو اين بار بسيار نيست
نشايد که بيکار مانيم ما
چو يک قطره و ذره بيکار نيست
نهان کرد ديوانه در جيب سنگي
يکي را بسر کوفت روزي بمعبر
شد از رنج رنجور و از درد نالان
بپيچيد و گرديد چون مار چنبر
دويدند جمعي پي دادخواهي
دريدند ديوانه را جامه در بر
کشيدند و بردندشان سوي قاضي
که اين يک ستمديده بود آن ستمگر
ز ديوانه و قصه سر شکستن
بسي ياوه گفتند هر يک بمحضر
بگفتا همان سنگ بر سر زنيدش
جز اين نيست بدکار را مزد و کيفر
بخنديد ديوانه زان ديورائي
که نفرين برين قاضي و حکم و دفتر
کسي ميزند لاف بسيار داني
که دارد سري از سر من تهي‌تر
گر اينند با عقل و رايان گيتي
ز ديوانگانش چه اميد ديگر
نشستند و تدبير کردند با هم
که کوبند با سنگ ديوانه را سر
يکي مرغ زيرک ز کوتاه بامي
نظر کرد روزي بگسترده دامي
بسان ره اهرمن پيچ پيچي
بکدار نطعي ز خون سرخ فامي
همه پيچ و تابش عيان گيروداري
همه نقش زيباش روشن ظلامي
بهر دانه‌اي قصه‌اي از فريبي
بهر ذره نوري حديثي ز شامي
بپهلوش صياد ناخوبرويي
بکشتن حريصي بخون تشنه کامي
نه عاريش از دامن آلوده کردن
نه‌اش بيم ننگي نه پرواي نامي
زماني فشردي و گاهي شکستي
گلوي تذروي و بال حمامي
از آن خدعه آگاه مرغ دانا
بصياد داد از بلندي سلامي
بپرسيد اين منظر جانفزا چيست
که دارد شکوه و صفاي تمامي
بگفتا سرائي است آباد و ايمن
فرود آي از بهر گشت و خرامي
خريدار ملک امان شو چه حاصل
ز سرگشتگيهاي عمر حرامي
بخنديد کاين خانه نتوان خريدن
که مشتي نخ است و ندارد دوامي
نماند بغير از پر و استخواني
از آن کو نهد سوي اين خانه گامي
نبنديم چشم و نيفتيم در چه
نبخشيم چيزي نخواهيم وامي
بدامان و دست تو هر قطره خون
مرا داده است از بلائي پيامي
فريب جهان پخته کردست ما را
تو آتش نگه‌دار از بهر خامي
جواني چنين گفت روزي به پيري
که چون است با پيريت زندگاني
بگفت اندرين نامه حرفي است مبهم
که معنيش جز وقت پيري نداني
تو به کز توانائي خويش گوئي
چه ميپرسي از دوره ناتواني
جواني نکودار کاين مرغ زيبا
نماند در اين خانه استخواني
متاعي که من رايگان دادم از کف
تو گر ميتواني مده رايگاني
هر آن سرگراني که من کردم اول
جهان کرد از آن بيشتر سرگراني
چو سرمايه‌ام سوخت از کار ماندم
که بازي است بي‌مايه بازارگاني
از آن برد گنج مرا دزد گيتي
که در خواب بودم گه پاسباني
سر و عقل گر خدمت جان کنند
بسي کار دشوار ک‌آسان کنند
بکاهند گر ديده و دل ز آز
بسا نرخها را که ارزان کنند
چو اوضاع گيتي خيال است و خواب
چرا خاطرت را پريشان کنند
دل و ديده درياي ملک تنند
رها کن که يک چند طوفان کنند
به داروغه و شحنه جان بگوي
که دزد هوي را بزندان کنند
نکردي نگهباني خويش چند
به گنج وجودت نگهبان کنند
چنان کن که جان را بود جامه‌اي
چو از جامه جسم تو عريان کنند
به تن پرور و کاهل ار بگروي
ترا نيز چون خود تن آسان کنند
فروغي گرت هست ظلمت شود
کمالي گرت هست نقصان کنند
هزار آزمايش بود پيش از آن
که بيرونت از اين دبستان کنند
گرت فضل بوده است رتبت دهند
ورت جرم بوده است تاوان کنند
گرت گله گرگ است و گر گوسفند
ترا بر همان گله چوپان کنند
چو آتش برافروزي از بهر خلق
همان آتشت را بدامان کنند
اگر گوهري يا که سنگ سياه
بدانند چون ره بدين کان کنند
به معمار عقل و خرد تيشه ده
که تا خانه جهل ويران کنند
برآنند خودبيني و جهل و عجب
که عيب تو را از تو پنهان کنند
بزرگان نلغزند در هيچ راه
کز آغاز تدبير پايان کنند
بالماس ميزد چکش زرگري
بهر لحظه ميجست از آن اخگري
بناليد الماس کاي تيره راي
ز بيداد تو چند نالم چو ناي
بجز خوبي و پاکي و راستي
چه کردم که آزار من خواستي
بگفتا مکن خاطر خويش تنگ
ترازوي چرخت گران کرده سنگ
مرنج ار تنت را جفائي رسد
کزين کار کارت بجائي رسد
هم اکنون تراش تو گردد تمام
برويت کند نيکبختي سلام
همين دم فروزان و پاکت کنم
پسنديده و تابناکت کنم
دگر باره بگريست گوهر نهان
که آوخ سيه شد بچشمم جهان
بدين خرديم آسمان درشت
بدام بلاي تو افکند و کشت
مرا هر رگ و هر پي و بند بود
بخشکيد پاک اين چه پيوند بود
که اين تيشه کين بدست تو داد
فتاد اين وجود نزارم فتاد
ببخشاي لختي نگهدار دست
شکست اين سر دردمندم شکست
نه آسايشي ماند اندر تنم
نه رونق به رخساره روشنم
بگفتا چو زين دخمه بيرون شوي
بزيبائي خويش مفتون شوي
بشوئيم از رويت اين گرد را
بخوبان دهيم اين ره آورد را
چو بردارد اين پرده را پرده‌دار
سخنهاي پنهان شود آشکار
در آن حال داني که نيکي نکوست
که بيني تو مغزي و رفتست پوست
سوم بار برخاست بانگ چکش
بناگاه برهم شد آن روي خوش
بگفت اي ستمکار مشکن مرا
به بدرائي از پا ميفکن مرا
وفا داشتم چشم و ديدم جفا
بگشتم ز هر روي خوردم قفا
بگفت ار صبوري کني يک نفس
کشد بار جور تو بسيار کس
چو رفت اين سياهي و آلودگي
نماند زبوني و فرسودگي
دلت گر ز انديشه خون کرده‌ام
بچهر آب و رنگت فزون کرده‌ام
بريدم ولي تيره و زشت را
شکستم ولي سنگ و انکشت را
چو بينند روي دل آراي تو
چو آگه شوند از تجلاي تو
چو پرسند از موج اين آبها
ازين جلوه‌ها رنگها تابها
بتي چون بگردن در اندازدت
فراتر ز دل جايگه سازدت
چو نقاد چرخ از تو کالا کند
چو هر روز نرخ تو بالا کند
چو زين داستان گفتگوها رود
چو اين آب حيوان به جوها رود
چو هر دم بيفزايدت خواستار
چو آيند سوي تو از هر کنار
چو بيدار بختي ببيند تو را
چو بر ديگران بر گزيند ترا
چو بر چهر خوبان تبسم کني
چو اين کوي تاريک را گم کني
چو در مخزنت جا دهد گوهري
چو بنشاندت اندر انگشتري
چو در تيرگي روشنائي شوي
چو آماده دلربائي شوي
چو بيرون کشي رخت زين تنگناي
چو اقبال گردد تو را رهنماي
چو آسودگي زايد اين روز سخت
چو فرخنده گردي و پيروزبخت
چو پيرايه‌ها ماندت در گرو
چو بيني ره نيک و آئين نو
چو افتادي اندر ترازوي مهر
چو صد راه داد و گرفتت سپهر
رهائي دهندت چو زين رنجها
چو ريزند بر پاي تو گنجها
چو بازارگانان خرندت بزر
برندت ز شهري به شهر دگر
چو ديهيم شاهت نشيمن شود
چو از ديدنت ديده روشن شود
بياد آر زين دکه تنگ من
ز سنگيني آهن و سنگ من
چو نام تو خوانند درياي نور
دروديم بفرست زان راه دور
ترا هر چه قيمت نهد روزگار
بدار از من و اين چکش يادگار
چو مشاطه رخسارت آراستم
فزودم دو صد گر يکي کاستم
تو روزي که از حصن کان آمدي
بس آلوده و سرگران آمدي
بدين گونه روشن نبودي و پاک
بهم بود مخلوط الماس و خاک
حديث نهان چکش گوش دار
نگين سازدت چرخ يا گوشوار
نه مشت و قفايت به سر ميزنم
بدين درگه نور در ميزنم
چو رنگ از رخ روز پرواز کرد
شباويز ناليدن آغاز کرد
بساط سپيدي تباهي گرفت
ز مه تا بماهي سياهي گرفت
ره فتنه دزد عيار باز
عسس خسته از گشتن و شب دراز
نخفته نه مست و نه هوشيار ماند
نياسوده گر ماند بيمار ماند
پرستار را ناگهان خواب برد
هماندم که او خفت رنجور مرد
جهان چون دل بت پرستان سياه
مه از ديده پنهان و در راه چاه
بخفتند مرغان باغ و قفس
شباويز افسانه ميگفت و بس
نميکرد ديوانه ديگر خروش
نمي‌آيد آواز ديگر به گوش
بجز ريزش سيل از کوهسار
بجز گريه کودک شيرخوار
برون آمد از کنج مطبخ عجوز
ز پيري بزحمت ز سرما بسوز
شکايت کنان گه ز سر گه ز پشت
چراغي که در دست خود داشت کشت
بگسترد چون جامه از بهر خواب
سبوئي شکست و فرو ريخت آب
شنيدم که کوته زماني نخفت
شکسته گرفت و پراکنده رفت
بناليد از ناله مرغ شب
که شب نيز فارغ نه‌ايم اي عجب
نديديم آسايش از روزگار
گهي بانگ مرغست و گه رنج کار
بنرمي چنين داد مرغش جواب
که اي ساليان خفته يکشب مخواب
به سر منزلي کاينقدر خون کنند
در آن خواب آزادگان چون کنند
من از چرخ پيرم چنين تنگدل
که از ضعف پيران نگردد خجل
بهر دست فرسوده کاري دهد
بهر پشت کاهيده باري نهد
بسي رفته گم گشت ازين راه راست
بسي خفته چون روز شد برنخاست
عسس کي شود دزد تيره‌روان
تو خود باش اين گنج را پاسبان
بهرجا برافکنده‌اند اين کمند
چه ديوار کوته چه بام بلند
درين دخمه هر شب گرفتارهاست
ره و رسمها رمزها کارهاست
شب از باغ گم شد گل و خار ماند
خنک باغباني که بيدار ماند
بخفتن چرا پير گردد جوان
برهزن چرا بگرود کاروان
فلک در نورد و تو در خوابگاه
تو مدهوش و در شبروي مهر و ماه
بزندان تاريک در بند سخت
بخود گفت زنداني تيره‌بخت
که شب گشت و راه نظر بسته شد
برويم دگر باره در بسته شد
زمين سنگ در سنگ ديوار سنگ
فضا و دل و فرصت و کار تنگ
سرانجام کردار بد نيک نيست
جز اين سهمگين جاي تاريک نيست
چنين است فرجام خون ريختن
رسد فتنه از فتنه انگيختن
در آن لحظه ديگر نميديد چشم
بجز خون نبودي به چشمم ز خشم
نبخشودم از من چو زنهار خواست
نبخشايد ار چرخ بر من رواست
پشيمانم از کرده اما چه سود
چو آتش برافروختم داد دود
اگر ديده لختي گرايد بخواب
گهي دار بينم زماني طناب
شب اين وحشت و درد و کابوس و رنج
سحرگاه آن آتش و آن شکنج
چرا خيرگي با جهان ميکنم
حديث عيان را نهان ميکنم
نخستين دم از کرده پست من
خبر داد خونين شده دست من
مرا بازگشت اول کار مشت
همي گفت هر قطره خون که کشت
من آن تيغ آلوده کردم بخاک
پديدار کردش خداوند پاک
نهفتم من و ايزدش باز يافت
چو من بافتم دام او نيز بافت
همانا که ما را در آن تنگناي
در آن لحظه ميديد چشم خداي
نه بر خيره گردون تباهي کند
سياهي چو بيند سياهي کند
کساني که بر ما گواهي دهند
سزاي تباهي تباهي دهند
پي کيفر روزگارم برند
بدين پاي تا پاي دارم برند
ببندند اين چشم بي‌باک را
که آلوده کرد اين دل پاک را
بدين دست دژخيم پيشم کشد
بنزديکي دست خويشم کشد
بدست از قفا دست بندم زنند
کشند و بجائي بلندم زنند
بدانم در آن جايگاه بلند
که بيند گزند آنکه خواهد گزند
بجز پستي از آن بلندي نزاد
کسي را چنين سربلندي مباد
بد من که اکنون شريک من است
پس از مرگ هم مرده ريگ من است
بهر جا نهم پا درين تيره جاي
فتاده است آن کشته‌ام پيش پاي
ز وحشت بگردانم ار سر دمي
ز دنبالم آهسته آيد همي
شبي آن تن بي روان جان گرفت
مرا ناگهان از گريبان گرفت
چو ديدم بلرزيدم از ديدنش
عيان بود آن زخم بر گردنش
نشستم بهر سوي با من نشست
اشارت همي کرد با چشم و دست
چو راه اوفتادم براه افتاد
چو باز ايستادم بجاي ايستاد
در بسته را از کجا کرد باز
چو رفت از کجا باز گرديد باز
سرانجام اين کار دشوار چيست
درين تيرگي با منش کار چيست
نگاهش هزارم سخن گفت دوش
دل آگاه شد گر چه نشنيد گوش
شبي گفت آهسته در گوش من
که چو من ترا نيز بايد کفن
چنين است فرجام بد کارها
چو خاري بکاري دمد خارها
چنين است مرد سياه اندرون
خطايش ره و ظلمتش رهنمون
رفيقي چو کردار بد پست نيست
که جز در بدي با تو همدست نيست
چنين است مزدوري نفس دون
بريزند خونت بريزي چو خون
مرو زين ره سخت با پاي سست
مکش چونکه خونرا به جز خون نشست
گل سرخ روزي ز گرما فسرد
فروزنده خورشيد رنگش ببرد
در آن دم که پژمرد و بيمار گشت
يکي ابر خرد از سرش ميگذشت
چو گل ديد آن ابر را رهسپار
برآورد فرياد و شد بي‌قرار
که اي روح بخشنده لختي درنگ
مرا برد بي آبي از چهر رنگ
مرا بود دشمن فروزنده مهر
وگر نه چرا کاست رنگم ز چهر
همه زيورم را بيکبار برد
بجورم ز دامان گلزار برد
همان جامه‌اي را که ديروز دوخت
در آتش درافکند امروز و سوخت
چرا رشته هستيم را گسست
چرا ساقه‌ام را ز گلبن شکست
گسست و ندانست اين رشته چيست
بکشت و نپرسيد اين کشته کيست
جهان بود خوشبوي از بوي من
گلستان همه روشن از روي من
مرا دوش مهتاب بوئيد و رفت
فرشته سحرگاه بوسيد و رفت
صبا همچو طفلم در آغوش کرد
ز ژاله مرا گوهر گوش کرد
همان بلبل آن دوستدار عزيز
که بودش بدامان من خفت و خيز
چو محبوب خود را سيه روز ديد
ز گلشن بيکبارگي پا کشيد
مرا بود ديهيم سرخي بسر
ز پيرايه صبح پاکيزه‌تر
بدينگونه چون تيره شد بخت من
ربودند آرايش تخت من
نميسوختم گر ز گرما و رنج
نميدادم اي دوست از دست گنج
مرا روح بخش چمن بود نام
نديده خوشي فرصتم شد تمام
گرم پرتو و رنگ بر جاي بود
مرا چهره‌اي بس دلاراي بود
چو تاجم عروسان بسر ميزدند
چو پيرايه‌ام بر کمر ميزدند
بيکباره از دوستداران من
زمانه تهي کرد اين انجمن
ازان راهم امروز کس دوست نيست
که کاهيده شد مغز و جز پوست نيست
چو برتافت روي از تو چرخ دني
همه دوستيها شود دشمني
توانا توئي قطره‌اي جود کن
مرا نيز شاداب و خشنود کن
که تا بار ديگر جواني کنم
ز غم وارهم شادماني کنم
بدو گفت ابر اي خداوند ناز
بکن کوته اين داستان دراز
همين لحظه باز آيم از مرغزار
نثارت کنم لؤلؤ شاهوار
گر اين يک نفس را شکيبا شوي
دگر باره شاداب و زيبا شوي
دهم گوشوارت ز در خوشاب
روان سازم از هر طرف جوي آب
بگيرد خوشي جاي پژمردگي
نه انديشه ماند نه افسردگي
کنم خاطرت را ز تشويش پاک
فرو شويم از چهر زيبات خاک
ز من هر نمي چشمه زندگي است
سياهيم بهر فروزندگي است
نشاط جواني ز سر بخشمت
صفا و فروغ دگر بخشمت
شود بلبل آگاه زين داستان
دگر ره نهد سر بر اين آستان
در اقليم خود باز شاهي کني
بجلوه‌گري هر چه خواهي کني
بدين گونه چون داد پند و نويد
شد از صفحه بوستان ناپديد
همي تافت بر گل خور تابناک
نشانيدش آخر بدامان خاک
سيه گشت آن چهره از آفتاب
نه شبنم رسيد و نه يک قطره آب
چنانش سر و ساق در هم فشرد
که يکباره بشکست و افتاد و مرد
ز رخساره‌اش رونق و رنگ رفت
بگيتي بخنديد و دلتنگ رفت
ره و رسم گردون دل آزردنست
شکفته شدن بهر پژمردنست
چو باز آمد آن ابر گوهرفشان
ازان گمشده جست نام و نشان
شکسته گلي ديد بي رنگ و بوي
همه انتظار و همه آرزوي
همي شست رويش بروشن سرشک
چه دارو دهد مردگان را پزشک
بسي ريخت در کام آن تشنه آب
بسي قصه گفت و نيامد جواب
نخنديد زان گريه زار زار
نياويخت از گوش آن گوشوار
ننوشيد يک قطره زان آب پاک
نگشت آن تن سوخته تابناک
ز اميدها جز خيالي نماند
ز انديشه‌ها جز ملالي نماند
چو اندر سبوي تو باقي است آب
بشکرانه از تشنگان رخ متاب
بزردگان موميائي فرست
گه تيرگي روشنائي فرست
چو رنجور بيني دوائيش ده
چو بي توشه يابي نوائيش ده
هميشه تو را توش اين راه نيست
برو تا که تاريک و بيگاه نيست
هفته‌ها کرديم ماه و سالها کرديم پار
نور بوديم و شديم از کار ناهنجار نار
يافتيم ار يک گهر همسنگ شد با صد خزف
داشتيم ار يک هنر بودش قرين هفتاد عار
گاه سلخ و غره بشمرديم و گاهي روز و شب
کاش ميکرديم عمر رفته را روزي شمار
شمع جان پاک را اندر مغاک افروختيم
خانه روشن گشت اما خانه دل ماند تار
صد حقيقت را بکشتيم از براي يک هوس
از پي يک سيب بشکستيم صدها شاخسار
دام تزويري که گسترديم بهر صيد خلق
کرد ما را پايبند و خود شديم آخر شکار
تا بپرد سوزدش ايام و خاکستر کند
هر که را پروانه آسانيست پرواي شرار
دام در ره نه هوي را تا نيفتادي بدام
سنگ بر سر زن هوس را تا نگشتي سنگسار
نوگلي پژمرده از گلبن بخاک افتاد و گفت
خوار شد چون من هر آنکو همنشينش بود خار
کار هستي گاه بردن شد زماني باختن
گه بپيچانند گوشت گه دهندت گوشوار
تا کني محکم حصار جسم فرسود است جان
تا بتابي نخ براي پود پوسيداست تار
سالها شاگردي عجب و هوي کردي بشوق
هيچ دانستي در اين مکتب که بود آموزگار
ره نمودند و نرفتي هيچگه جز راه کج
پند گفتند و نپذرفتي يکي را از هزار
جهل و حرص و خودپسندي دشمن آسايشند
زينهار از دشمنان دوست صورت زينهار
از شباني تن مزن تا گرگ ماند ناشتا
زندگاني نيک کن تا ديو گردد شرمسار
باغبان خسته چون هنگام حاصل شد غنود
ميوه‌ها بردند دزدان زين درخت ميوه‌دار
ما درين گلزار کشتيم اين مبارک سرو را
تا که گردد باغبان و تا که باشد آبيار
رهنماي راه معني جز چراغ عقل نيست
کوش پروين تا به تاريکي نباشي رهسپار
اي خوشا مستانه سر در پاي دلبر داشتن
دل تهي از خوب و زشت چرخ اخضر داشتن
نزد شاهين محبت بي پر و بال آمدن
پيش باز عشق آئين کبوتر داشتن
سوختن بگداختن چون شمع و بزم افروختن
تن بياد روي جانان اندر آذر داشتن
اشک را چون لعل پروردن بخوناب جگر
ديده را سوداگر ياقوت احمر داشتن
هر کجا نور است چون پروانه خود را باختن
هر کجا نار است خود را چون سمندر داشتن
آب حيوان يافتن بيرنج در ظلمات دل
زان همي نوشيدن و ياد سکندر داشتن
از براي سود در درياي بي پايان علم
عقل را مانند غواصان شناور داشتن
گوشوار حکمت اندر گوش جان آويختن
چشم دل را با چراغ جان منور داشتن
در گلستان هنر چون نخل بودن بارور
عار از ناچيزي سرو و صنوبر داشتن
از مس دل ساختن با دست دانش زر ناب
علم و جان را کيميا و کيمياگر داشتن
همچو مور اندر ره همت همي پا کوفتن
چون مگس همواره دست شوق بر سر داشتن
اي خوشا سوداي دل از ديده پنهان داشتن
مبحث تحقيق را در دفتر جان داشتن
ديبه‌ها بي کارگاه و دوک و جولا بافتن
گنجها بي پاسبان و بي نگهبان داشتن
بنده فرمان خود کردن همه آفاق را
ديو بستن قدرت دست سليمان داشتن
در ره ويران دل اقليم دانش ساختن
در ره سيل قضا بنياد و بنيان داشتن
ديده را دريا نمودن مردمک را غوصگر
اشک را مانند مرواريد غلطان داشتن
از تکلف دور گشتن ساده و خوش زيستن
ملک دهقاني خريدن کار دهقان داشتن
رنجبر بودن ولي در کشتزار خويشتن
وقت حاصل خرمن خود را بدامان داشتن
روز را با کشت و زرع و شخم آوردن بشب
شامگاهان در تنور خويشتن نان داشتن
سربلندي خواستن در عين پستي ذره‌وار
آرزوي صحبت خورشيد رخشان داشتن
اي خوش از تن کوچ کردن خانه در جان داشتن
روي مانند پري از خلق پنهان داشتن
همچو عيسي بي پر و بي بال بر گردون شدن
همچو ابراهيم در آتش گلستان داشتن
کشتي صبر اندرين دريا افکندن چو نوح
ديده و دل فارغ از آشوب طوفان داشتن
در هجوم ترک تازان و کمانداران عشق
سينه‌اي آماده بهر تيرباران داشتن
روشني دادن دل تاريک را با نور علم
در دل شب پرتو خورشيد رخشان داشتن
همچو پاکان گنج در کنج قناعت يافتن
مور قانع بودن و ملک سليمان داشتن
اي خوشا خاطر ز نور علم مشحون داشتن
تيرگيها را ازين اقليم بيرون داشتن
همچو موسي بودن از نور تجلي تابناک
گفتگوها با خدا در کوه و هامون داشتن
پاک کردن خويش را ز آلودگيهاي زمين
خانه چون خورشيد در اقطار گردون داشتن
عقل را بازارگان کردن ببازار وجود
نفس را بردن برين بازار و مغبون داشتن
بي حضور کيميا از هر مسي زر ساختن
بي وجود گوهر و زر گنج قارون داشتن
گشتن اندر کان معني گوهري عالمفروز
هر زماني پرتو و تابي دگرگون داشتن
عقل و علم و هوش را بايکديگر آميختن
جان و دل را زنده زين جانبخش معجون داشتن
چون نهالي تازه در پاداش رنج باغبان
شاخه‌هاي خرد خويش از بار وارون داشتن
هر کجا ديوست آنجا نور يزداني شدن
هر کجا مار است آنجا حکم افسون داشتن
اي خوش اندر گنج دل زر معاني داشتن
نيست گشتن ليک عمر جاوداني داشتن
عقل را ديباچه اوراق هستي ساختن
علم را سرمايه بازارگاني داشتن
کشتن اندر باغ جان هر لحظه‌اي رنگين گلي
وندران فرخنده گلشن باغباني داشتن
دل براي مهرباني پروراندن لاجرم
جان بتن تنها براي جانفشاني داشتن
ناتواني را به لطفي خاطر آوردن بدست
ياد عجز روزگار ناتواني داشتن
در مدائن ميهمان جغد گشتن يکشبي
پرسشي از دولت نوشيرواني داشتن
صيد بي پر بودن و از روزن بام قفس
گفتگو با طائران بوستاني داشتن
تا به کي جان کندن اندر آفتاب اي رنجبر
ريختن از بهر نان از چهر آب اي رنجبر
زين همه خواري که بيني زآفتاب و خاک و باد
چيست مزدت جز نکوهش يا عتاب اي رنجبر
از حقوق پايمال خويشتن کن پرسشي
چند مي‌ترسي ز هر خان و جناب اي رنجبر
جمله آنان را که چون زالو مکندت خون بريز
واندران خون دست و پايي کن خضاب اي رنجبر
ديو آز و خودپرستي را بگير و حبس کن
تا شود چهر حقيقت بي‌حجاب اي رنجبر
حاکم شرعي که بهر رشوه فتوا مي‌دهد
کي دهد عرض فقيران را جواب اي رنجبر
آنکه خود را پاک مي‌داند ز هر آلودگي
مي‌کند مردارخواري چون غراب اي رنجبر
گر که اطفال تو بي‌شامند شب‌ها باک نيست
خواجه تيهو مي‌کند هر شب کباب اي رنجبر
گر چراغت را نبخشيده‌است گردون روشني
غم مخور مي‌تابد امشب ماهتاب اي رنجبر
در خور دانش اميرانند و فرزندانشان
تو چه خواهي فهم کردن از کتاب اي رنجبر
مردم آنانند کز حکم و سياست آگهند
کارگر کارش غم است و اضطراب اي رنجبر
هرکه پوشد جامه نيکو بزرگ و لايق اوست
رو تو صدها وصله داري بر ثياب اي رنجبر
جامه‌ات شوخ است و رويت تيره‌رنگ از گرد و خاک
از تو مي‌بايست کردن اجتناب اي رنجبر
هرچه بنويسند حکام اندرين محضر رواست
کس نخواهد خواستن زايشان حساب اي رنجبر
گفت با زنجير در زندان شبي ديوانه‌اي
عاقلان پيداست کز ديوانگان ترسيده‌اند
من بدين زنجير ارزيدم که بستندم بپاي
کاش ميپرسيد کس کايشان بچند ارزيده‌اند
دوش سنگي چند پنهان کردم اندر آستين
اي عجب آن سنگها را هم ز من دزديده‌اند
سنگ ميدزدند از ديوانه با اين عقل و راي
مبحث فهميدنيها را چنين فهميده‌اند
عاقلان با اين کياست عقل دورانديش را
در ترازوي چو من ديوانه‌اي سنجيده‌اند
از براي ديدن من بارها گشتند جمع
عاقلند آري چو من ديوانه کمتر ديده‌اند
جمله را ديوانه ناميدم چو بگشودند در
گر بدست ايشان بدين نامم چرا ناميده‌اند
کرده‌اند از بيهشي بر خواندن من خنده‌ها
خويشتن در هر مکان و هر گذر رقصيده‌اند
من يکي آئينه‌ام کاندر من اين ديوانگان
خويشتن را ديده و بر خويشتن خنديده‌اند
آب صاف از جوي نوشيدم مرا خواندند پست
گر چه خود خون يتيم و پيرزن نوشيده‌اند
خالي از عقلند سرهائي که سنگ ما شکست
اين گناه از سنگ بود از من چرا رنجيده‌اند
به که از من باز بستانند و زحمت کم کنند
غير ازين زنجير گر چيزي بمن بخشيده‌اند
سنگ در دامن نهندم تا در اندازم بخلق
ريسمان خويش را با دست من تابيده‌اند
هيچ پرسش را نخواهم گفت زينساعت جواب
زانکه از من خيره و بيهوده بس پرسيده‌اند
چوب دستي را نهفتم دوش زير بوريا
از سحر تا شامگاهان از پيش گرديده‌اند
ما نميپوشيم عيب خويش اما ديگران
عيبها دارند و از ما جمله را پوشيده‌اند
ننگها ديديم اندر دفتر و طومارشان
دفتر و طومار ما را زان سبب پيچيده‌اند
ما سبکساريم از لغزيدن ما چاره نيست
عاقلان با اين گرانسنگي چرا لغزيده‌اند
محتسب مستي به ره ديد و گريبانش گرفت
مست گفت اي دوست اين پيراهن است افسار نيست
گفت مستي زان سبب افتان و خيزان ميروي
گفت جرم راه رفتن نيست ره هموار نيست
گفت ميبايد تو را تا خانه قاضي برم
گفت رو صبح آي قاضي نيمه‌شب بيدار نيست
گفت نزديک است والي را سراي آنجا شويم
گفت والي از کجا در خانه خمار نيست
گفت تا داروغه را گوئيم در مسجد بخواب
گفت مسجد خوابگاه مردم بدکار نيست
گفت ديناري بده پنهان و خود را وارهان
گفت کار شرع کار درهم و دينار نيست
گفت از بهر غرامت جامه‌ات بيرون کنم
گفت پوسيدست جز نقشي ز پود و تار نيست
گفت آگه نيستي کز سر در افتادت کلاه
گفت در سر عقل بايد بي کلاهي عار نيست
گفت مي بسيار خوردي زان چنين بيخود شدي
گفت اي بيهوده‌گو حرف کم و بسيار نيست
گفت بايد حد زند هشيار مردم مست را
گفت هشياري بيار اينجا کسي هشيار نيست
اي نهال آرزو خوش زي که بار آورده‌اي
غنچه بي باد صبا گل بي بهار آورده‌اي
باغبانان تو را امسال سال خرمي است
زين همايون ميوه کز هر شاخسار آورده‌اي
شاخ و برگت نيکنامي بيخ و بارت سعي و علم
اين هنرها جمله از آموزگار آورده‌اي
خرم آنکو وقت حاصل ارمغاني از تو برد
برگ دولت زاد هستي توش کار آورده‌اي
غنچه‌اي زين شاخه ما را زيب دست و دامن است
همتي اي خواهران تا فرصت کوشيدن است
پستي نسوان ايران جمله از بي دانشي است
مرد يا زن برتري و رتبت از دانستن است
زين چراغ معرفت کامروز اندر دست ماست
شاهراه سعي و اقليم سعادت روشن است
به که هر دختر بداند قدر علم آموختن
تا نگويد کس پسر هشيار و دختر کودن است
زن ز تحصيل هنر شد شهره در هر کشوري
بر نکرد از ما کسي زين خواب بيدردي سري
از چه نسوان از حقوق خويشتن بي‌بهره‌اند
نام اين قوم از چه دور افتاده از هر دفتري
دامن مادر نخست آموزگار کودک است
طفل دانشور کجا پرورده نادان مادري
با چنين درماندگي از ماه و پروين بگذريم
گر که ما را باشد از فضل و ادب بال و پري
از غبار فکر باطل پاک بايد داشت دل
تا بداند ديو کاين آئينه جاي گرد نيست
مرد پندارند پروين را چه برخي ز اهل فضل
اين معما گفته نيکوتر که پروين مرد نيست
طائري کز آشيان پرواز بهر آز کرد
کيفرش فرجام بال و پر بخون آلودن است
زن در ايران پيش از اين گويي که ايراني نبود
پيشه‌اش جز تيره‌روزي و پريشاني نبود
زندگي و مرگش اندر کنج عزلت مي‌گذشت
زن چه بود آن روزها گر زآنکه زنداني نبود
کس چو زن اندر سياهي قرن‌ها منزل نکرد
کس چو زن در معبد سالوس قرباني نبود
در عدالت‌خانه انصاف زن شاهد نداشت
در دبستان فضيلت زن دبستاني نبود
دادخواهي‌هاي زن مي‌ماند عمري بي‌جواب
آشکارا بود اين بيداد پنهاني نبود
بس کسان را جامه و چوب شباني بود ليک
در نهاد جمله گرگي بود چوپاني نبود
ازبراي زن به ميدان فراخ زندگي
سرنوشت و قسمتي جز تنگ‌ميداني نبود
نور دانش را ز چشم زن نهان مي‌داشتند
اين ندانستن ز پستي و گران‌جاني نبود
زن کجا بافنده مي‌شد بي نخ و دوک هنر
خرمن و حاصل نبود آنجا که دهقاني نبود
ميوه‌هاي دکه دانش فراوان بود ليک
بهر زن هرگز نصيبي زين فراواني نبود
در قفس مي‌آرميد و در قفس مي‌داد جان
در گلستان نام ازين مرغ گلستاني نبود
بهر زن تقليد تيه فتنه و چاه بلاست
زيرک آن زن کو رهش اين راه ظلماني نبود
آب و رنگ از علم مي‌بايست شرط برتري
با زمرد ياره و لعل بدخشاني نبود
جلوه صد پرنيان چون يک قباي ساده نيست
عزت از شايستگي بود از هوس‌راني نبود
ارزش پوشانده کفش و جامه را ارزنده کرد
قدر و پستي با گراني و به ارزاني نبود
سادگي و پاکي و پرهيز يک‌يک گوهرند
گوهر تابنده تنها گوهر کاني نبود
از زر و زيور چه سود آنجا که نادان است زن
زيور و زر پرده‌پوش عيب ناداني نبود
عيب‌ها را جامه پرهيز پوشانده‌ست و بس
جامه عجب و هوي بهتر ز عرياني نبود
زن سبکساري نبيند تا گران‌سنگ است و بس
پاک را آسيبي از آلوده‌داماني نبود
زن چو گنجور است و عفت گنج و حرص و آز دزد
واي اگر آگه ز آيين نگهباني نبود
اهرمن بر سفره تقوي نمي‌شد ميهمان
زآنکه مي‌دانست کآنجا جاي مهماني نبود
پا به راه راست بايد داشت کاندر راه کج
توشه‌اي و رهنوردي جز پشيماني نبود
چشم و دل را پرده مي‌بايست اما از عفاف
چادر پوسيده بنياد مسلماني نبود
خسروا دست تواناي تو آسان کرد کار
ورنه در اين کار سخت اميد آساني نبود
شه نمي‌شد گر‌ در اين گمگشته‌کشتي‌ناخداي
ساحلي پيدا از اين درياي طوفاني نبود
بايد اين انوار را پروين به چشم عقل ديد
مهر رخشان را نشايد گفت نوراني نبود
اي دل فلک سفله کجمدار است
صد بيم خزانش بهر بهار است
باغي که در آن آشيانه کردي
منزلگه صياد جانشکار است
از بدسري روزگار بي باک
غمگين مشو ايدوست روزگار است
يغماگر افلاک سخت بازوست
دردي کش ايام هوشيار است
افسانه نوشيروان و دارا
ورد سحر قمري و هزار است
ز ايوان مدائن هنوز پيدا
بس قصه پنهان و آشکار است
اورنگ شهي بين که پاسبانش
زاغ و زغن و گور و سوسمار است
بيغوله غولان چرا بدينسان
آن کاخ همايون زرنگار است
از ناله ني قصه‌اي فراگير
بس نکته در آن ناله‌هاي زار است
در موسم گل ابر نوبهاري
بر سرو و گل و لاله اشکبار است
آورده ز فصل بهار پيغام
اين سبزه که بر طرف جويبار است
در رهگذر سيل خانه کردن
بيرون شدن از خط اعتبار است
تعويذ بجوي از درستکاري
اهريمن ايام نابکار است
آشفته و مستيم و بر گذرگاه
سنگ و چه و دريا و کوهسار است
دل گرسنه ماندست و روح ناهار
تن را غم تدبير احتکار است
آن شحنه که کالا ربود دزد است
آن نور که کاشانه سوخت نار است
خوش آنکه ز حصن جهان برونست
شاد آنکه بچشم زمانه خوار است
از قله اين بيمناک کهسار
خونابه روان همچو آبشار است
بار جسد از دوش جان فرو نه
آزاده روان تو زير بار است
اين گوهر يکتاي عالم افروز
در خاک بدينگونه خاکسار است
فردا ز تو نايد توان امروز
رو کار کن اکنون که وقت کار است
همت گهر وقت را ترازوست
طاعت شتر نفس را مهار است
در دوک امل ريسمان نگردد
آن پنبه که همسايه شرار است
کالا مبر اي سودگر بهمراه
کاين راه نه ايمن ز گير و دار است
اي روح سبک بر سپهر برپر
کاين جسم گران عاقبت غبار است
بس کن به فراز و نشيب جستن
اين رسم و ره اسب بي فسار است
طوطي نکند ميل سوي مردار
اين عادت مرغان لاشخوار است
هرچند که ماهر بود فسونگر
فرجام هلاکش ز نيش مار است
عمر گذران را تبه مگردان
بعد از تو مه و هفته بيشمار است
زنداني وقت عزيز اي دل
همواره در انديشه فرار است
از جهل مسوزش بروز روشن
اي بيخبر اين شمع شام تار است
کفتار گرسنه چه ميشناسد
کهو بره پروار يا نزار است
بيهوده مکوش اي طبيب ديگر
بيمار تو در حال احتضار است
بايد که چراغي بدست گيرد
در نيمه‌شب آنکس که رهگذار است
امسال چنان کن که سود يابي
اندوهت اگر از زيان پار است
آسايش صد سال زندگاني
خوشنودي روزي سه و چهار است
بار و بنه مردمي هنر شد
بار تو گهي عيب و گاه عار است
انديشه کن از فقر و تنگدستي
اي آنکه فقيريت در جوار است
گلچين مشو ايدوست کاندرين باغ
يک غنچه جليس هزار خار است
بيچاره در افتد زبون دهد جان
صيدي که در اين دامگه دچار است
بيش از همه با خويشتن کند بد
آنکس که بدخلق خواستار است
اي راهنورد ره حقيقت
هشدار که ديوت رکابدار است
اي دوست مجازات مستي شب
هنگام سحر سستي خمار است
آنکس که از اين چاه ژرف تيره
با سعي و عمل رست رستگار است
يک گوهر معني ز کان حکمت
در گوش چو فرخنده گوشوار است
هرجا که هنرمند رفت گو رو
گر کابل و گر چين و قندهار است
فضل است که سرمايه بزرگي است
علم است که بنياد افتخار است
کس را نرساند چرا بمنزل
گر توسن افلاک راهوار است
يکدل نشود اي فقيه با کس
آنرا که دل و ديده صد هزار است
چون با دگران نيست سازگاريش
با تو مشو ايمن که سازگار است
از ساحل تن گر کناره گيري
سود تو درين بحر بي کنار است
از بنده جز آلودگي چه خيزد
پاکي صفت آفريدگار است
از خون جگر نافه پروراندن
تنها هنر آهوي تتار است
ز ابليس ره خود مپرس گرچه
در باديه کعبه رهسپار است
پيراهن يوسف چرا نيارند
يعقوب بکنعان در انتظار است
بيدار شو اي گوهري که انکشت
در جايگاه در شاهوار است
گفتار تو همواره از تو پروين
در صفحه ايام يادگار است
شالوده کاخ جهان بر آبست
تا چشم بهم بر زني خرابست
ايمن چه نشيني درين سفينه
کاين بحر هميشه در انقلابست
افسونگر چرخ کبود هر شب
در فکرت افسون شيخ و شابست
اي تشنه مرو کاندرين بيابان
گر يک سر آبست صد سرابست
سيمرغ که هرگز بدام نياد
در دام زمانه کم از ذبابست
چشمت بخط و خال دلفريب است
گوشت بنواي دف و ربابست
تو بيخود و ايام در تکاپو است
تو خفته و ره پر ز پيچ و تابست
آبي بکش از چاه زندگاني
همواره نه اين دلو را طنابست
بگذشت مه و سال وين عجب نيست
اين قافله عمريست در شتابست
بيدار شو اي بخت خفته چوپان
کاين باديه راحتگه ذئابست
بر گرد از آنره که ديو گويد
کاي راهنورد اين ره صوابست
ز انوار حق از اهرمن چه پرسي
زيراک سئوال تو بي جوابست
با چرخ تو با حيله کي برآئي
در پشه کجا نيروي عقابست
بر اسب فساد از چه زين نهادي
پاي تو چرا اندرين رکابست
دولت نه به افزوني حطام است
رفعت نه به نيکوئي ثيابست
جز نور خرد رهنماي مپسند
خودکام مپندار کاميابست
خواندن نتوانيش چون چه حاصل
در خانه هزارت اگر کتابست
هشدار که توش و توان پيري
سعي و عمل موسم شبابست
بيهوده چه لرزي ز هر نسيمي
مانند چراغي که بي حبابست
گر پاي نهد بر تو پيل داني
کز پاي تو چون مور در عذابست
بي شمع شب اين راه پرخطر را
مسپر باميدي که ماهتابست
تا چند و کي اين تيره جسم خاکي
بر چهره خورشيد جان سحابست
در زمره پاکيزگان نباشي
تا بر دلت آلودگي حجابست
پروين چه حصاد و چه کشتکاري
آنجا که نه باران نه آفتابست
آنکس که چو سيمرغ بي نشان است
از رهزن ايام در امان است
ايمن نشد از دزد جز سبکبار
بر دوش تو اين بار بس گران است
اسبي که تو را مي برد به يک عمر
بنگر که به دست که‌اش عنان است
مردم‌کشي دهر بي سلاح است
غارتگري چرخ ناگهان است
خودکامي افلاک آشکار است
از ديده ما خفتگان نهان است
افسانه گيتي نگفته پيداست
افسونگريش روشن و عيان است
هر غار و شکافي به دامن کوه
با عبرت اگر بنگري دهان است
بازيچه اين پرده سحربازي است
بي باکي اين دست داستان است
دي جغد به ويرانه‌اي بخنديد
کاين قصر ز شاهان باستان است
تو از پي گوري دوان چو بهرام
آگه نه که گور از پيت دوان است
شمشير جهان کند مي نماند
تا مستي و خواب تواش فسان است
بس قافله گم گشته است از آن روز
کاين گمشده سالار کاروان است
بس آدميان پاي بند ديوند
بسيار سر اينجا بر آستان است
از پاي در افتد به نيمه راه
آن رفته که بي توشه و توانست
زين تيره تن اميد روشني نيست
جان است چراغ وجود جان است
شادابي شاخ و شکوفه در باغ
هنگام گل از سعي باغبان است
دل را ز چه رو شوره‌زار کردي
خارش بکن اي دوست بوستان است
خون خورده و رخسار کرده رنگين
اين لعل که اندر حصار کان است
آري سمن و لاله رويد از خاک
تا ابر بهاري گهر فشان است
در کيسه خود بين که تا چه داري
گيرم که فلان گنج از فلان ست
ز اسرار حقيقت مپرس کاين راز
بالاتر از انديشه و گمان است
اي چشمه کوچک به چشم فکرت
بحريست که بي کنه و بي کران است
اينجا نرسد کشتي اي به ساحل
گر زانکه هزارانش بادبان است
بر پر که نگردد بلند پرواز
مرغي که درين پست خاکدان است
گرگ فلک آهوي وقت را خورد
در مطبخ ما مشتي استخوان است
انديشه کن از باز اي کبوتر
هر چند تو را عرصه آسمان است
جز گرد نکوئي مگرد هرگز
نيکي است که پاينده در جهان است
گر عمر گذاري به نيکنامي
آنگاه تو را عمر جاودان است
در ملک سليمان چرا شب و روز
ديوت به سر سفره ميهمان است
پيوند کسي جوي که آشنايي است
اندوه کسي خور که مهربان است
مگذار که ميرد ز ناشتايي
جان را هنر و علم همچو نان است
فضل است چراغي که دلفروز است
علم است بهاري که بي خزان است
چوگان زن تا به دستت افتد
اين گوي سعادت که در ميان است
چون چيره بدين چار ديو گردد
آن کس که چنين بي دل و جبان است
گر پنبه شوي آتشت زمين است
ور مرغ شوي روبهت زمان است
بس تيرزنان را نشانه کرده است
اين تير که در چله کمان است
در لقمه هر کس نهفته سنگي
بر خوان قضا آنکه ميزبان است
يکرنگي ناپايدار گردون
کم عمرتر از صرصر و دخان است
فرصت چو يکي قلعه‌اي است ستوار
عقل تو بر اين قلعه مرزبان است
کالا مخر از اهرمن ازيراک
هر چند که ارزان بود گران است
آن زنده که دانست و زندگي کرد
در پيش خردمند زنده آن است
آن کو به ره راست ميزند گام
هر جا که برد رخت کامران است
بازيچه طفلان خانه گردد
آن مرغ که بي پر چو ماکيان است
آلوده کني خاطر و نداني
کالايش دل پستي روان است
هيزم کش ديوان شدن زبوني است
روزي خور دونان شدن هوانست
ننگ است به خواري طفيل بودن
مانند مگس هر کجا که خوان است
اين سيل که با کوه مي‌ستيزد
بيغ افکن بسيار خانمان است
بنديش ز ديوي که آدمي روست
بگريز ز نقشي که دلستان است
در نيمه شب ناله شباويز
کي چون نفس مرغ صبح خوان است
از منقبت و علم نيم ارزن
ارزنده‌تر از گنج شايگان است
کردار تو را سعي رهنمون است
گفتار تو را عقل ترجمان است
عطار سپهرت زرير بفروخت
بگرفتي و گفتي که زعفران است
در قيمت جان از تو کار خواهند
اين گنج مپندار رايگان است
اطلس نتوان کرد ريسمان را
اين پنبه که رشتي تو ريسمان است
ز اندام خود اين تيرگي فرو شوي
در جوي تو اين آب تا روان است
پژمان نشود ز آفتاب هرگز
تا بر سر اين غنچه سايبان است
برزيگري آموختي و کشتي
اين دانه زماني که مهرگان است
مسپار به تن کارهاي جان را
اين بي هنر از دور پهلوان ست
ياري نکند با تو خسرو عقل
تا جهل به ملک تو حکمران است
مزروع تو گر تلخ يا که شيرين
هنگام درو حاصلت همان است
هر نکته که داني بگوي پروين
تا نيروي گفتار در زبان است
فلک اي دوست ز بس بيحد و بيمر گردد
بد و نيک و غم و شادي همه آخر گردد
ز قفاي من و تو گرد جهان را بسيار
دي و اسفند مه و بهمن و آذر گردد
ماه چون شب شود از جاي بجائي حيران
پي کيخسرو و دارا و سکندر گردد
اين سبک خنگ بي آسايش بي پا تازد
وين گران کشتي بي رهبر و لنگر گردد
من و تو روزي از پاي در افتيم وليک
تا بود روز و شب اين گنبد اخضر گردد
روز بگذشته خيالست که از نو آيد
فرصت رفته محالست که از سر گردد
کشتزار دل تو کوش که تا سبز شود
پيش از آن کاين رخ گلنار معصفر گردد
زندگي جز نفسي نيست غنيمت شمرش
نيست اميد که همواره نفس بر گردد
چرخ بر گرد تو داني که چسان مي‌گردد
همچو شهباز که بر گرد کبوتر گردد
اندرين نيمه ره اين ديو تو را آخر کار
سر بپيچاند و خود بر ره ديگر گردد
خوش مکن دل که نکشتست نسيمت اي شمع
بس نسيم فرح‌انگيز که صرصر گردد
تيره آن چشم که بر ظلمت و پستي بيند
مرده آن روح که فرمانبر پيکر گردد
گر دو صد عمر شود پرده نشين در معدن
خصلت سنگ سيه نيست که گوهر گردد
نه هر آنرا که لقب بوذر و سلمان باشد
راست کردار چو سلمان و چو بوذر گردد
هر نفس کز تو برآيد چو نکو در نگري
آز تو بيشتر و عمر تو کمتر گردد
علم سرمايه هستي است نه گنج زر و مال
روح بايد که از اين راه توانگر گردد
نخورد هيچ توانگر غم درويش و فقير
مگر آنروز که خود مفلس و مضطر گردد
قيمت بحر در آن لحظه بداند ماهي
که بدام ستم انداخته در بر گردد
گاه باشد که دو صد خانه کند خاکستر
خسک خشک چو همصحبت اخگر گردد
کرکسان لاشه خورانند ز بس تيره دلي
طوطيانرا خورش آن به که ز شکر گردد
نه هر آنکو قدمي رفت بمقصد برسيد
نه هر آنکو خبري گفت پيمبر گردد
تشنه سوخته در خواب ببيند که همي
به لب دجله و پيرامن کوثر گردد
آنچنان کن که بنيکيت مکافات دهند
چو گه داوري و نوبت کيفر گردد
مرو آزاد چو در دام تو صيدي باشد
مشو ايمن چو دلي از تو مکدر گردد
توشه بخل ميندوز که دو دست و غبار
سوزن کينه مپرتاب که خنجر گردد
نه هر آن غنچه که بشکفت گل سرخ شود
نه هر آن شاخه که بررست صنوبر گردد
ز درازا و ز پهنا چه همي پرسي از آن
که چو پرگار بيک خط مدور گردد
عقل استاد و معلم برود پاک از سر
تا که بي عقل و هشي صاحب مشعر گردد
جور مرغان کشد آن مرز که پر چينه بود
سنگ طفلان خورد آن شاخ که برور گردد
روسبي از کم و بيش آنچه کند گرد همه
صرف گلگونه و عطر و زر و زيور گردد
گر که کار آگهي از بهر دلي کاري کن
تا که کار دل تو نيز ميسر گردد
رهنوردي که باميد رهي ميپويد
تيره رائي است گر از نيمه ره برگردد
هيچ درزي نپسندد که بدين بيهدگي
دلق را آستر از ديبه ششتر گردد
چرخ گوش تو بپيچاند اگر سر پيچي
خون چو آلوده شود پاک به نشتر گردد
ديو را بر در دل ديدم و زان ميترسم
که ز ما بيخبر اين ملک مسخر گردد
دعوت نفس پذيرفتي و رفتي يکبار
بيم آنست که اين وعده مکرر گردد
پاکي آموز بچشم و دل خود گر خواهي
که سراپاي وجود تو مطهر گردد
هر که شاگردي سوداگر گيتي نکند
هرگز آگاه نه از نفع و نه از ضر گردد
دامن اوست پر از لؤلؤ و مرجان پروين
که بي انديشه درين بحر شناور گردد
سوخت اوراق دل از اخگر پنداري چند
ماند خاکستري از دفتر و طوماري چند
روح زان کاسته گرديد و تن افزوني خواست
که نکرديم حساب کم و بسياري چند
زاغکي شامگهي دعوي طاوسي کرد
صبحدم فاش شد اين راز ز رفتاري چند
خفتگان با تو نگويند که دزد تو که بود
بايد اين مسئله پرسيد ز بيداري چند
گر که ما ديده ببنديم و بمقصد نرسيم
چه کند راحله و مرکب رهواري چند
دل و جان هر دو بمردند ز رنجوري و ما
داروي درد نهفتيم ز بيماري چند
سودمان عجب و طمع دکه و سرمايه فساد
آه از آن لحظه که آيند خريداري چند
چه نصيبت رسد از کشت دوروئي و ريا
چه بود بهره‌ات از کيسه طراري چند
جامه عقل ز بس در گرو حرص بماند
پود پوسيد و بهم ريخته شد تاري چند
پايه بشکست و بديديم و نکرديم هراس
بام بنشست و نگفتيم بمعماري چند
آز تن گر که نميبود بزندان هوي
هر دم افزوده نميگشت گرفتاري چند
حرص و خودبيني و غفلت ز تو ناهارترند
چه روي از پي نان بر در ناهاري چند
ديد چون خامي ما اهرمن خام فريب
ريخت در دامن ما درهم و ديناري چند
چو ره مخفي ارشاد نميدانستيم
بنمودند بما خانه خماري چند
ديو را گر نشناسيم ز ديدار نخست
واي بر ما سپس صحبت و ديداري چند
دفع موشان کن از آن پيش که آذوقه برند 
نه در آن لحظه که خالي شود انباري چند
تو گرانسنگي و پاکيزگي آموز چه باک
گر نپويند براه تو سبکساري چند
به که از خنده ابليس ترش داري روي
تا نخندند بکار تو نکوکاري چند
چو گشودند بروي تو در طاعت و علم
چه کمند افکني از جهل به ديواري چند
دل روشن ز سيه کاري نفس ايمن کن
تا نيفتاده بر اين آينه زنگاري چند
دفتر روح چه خوانند زبوني و نفاق
کرم نخل چه دانند سپيداري چند
هيچکس تکيه به کار آگهي ما نکند
مستي ما چو بگويند به هشياري چند
تيغ تدبير فکنديم به هنگام نبرد
سپر عقل شکستيم ز پيکاري چند
روز روشن نسپرديم ره معني را
چه توان يافت در اين ره بشب تاري چند
بسکه در مزرع جان دانه آز افکنديم
عاقبت رست بباغ دل ما خاري چند
شوره‌زار تن خاکي گل تحقيق نداشت
خرد اين تخم پراکند به گلزاري چند
تو بدين کارگه اندر چو يکي کارگري
هنر و علم بدست تو چو افزاري چند
تو توانا شدي ايدوست که باري بکشي
نه که بر دوش گرانبار نهي باري چند
افسرت گر دهد اهريمن بدخواه مخواه
سر منه تا نزنندت بسر افساري چند
ديبه معرفت و علم چنان بايد بافت
که توانيم فرستاد ببازاري چند
گفته آز چه يک حرف چه هفتاد کتاب
حاصل عجب چه يک خوشه چه خرواري چند
اگرت موعظه عقل بماند در گوش
نبرندت ز ره راست بگفتاري چند
چه کني پرسش تاريخ حوادث پروين
ورقي چند سيه گشته ز کرداري چند
هر که با پاکدلان صبح و مسائي دارد
دلش از پرتو اسرار صفائي دارد
زهد با نيت پاک است نه با جامه پاک
اي بس آلوده که پاکيزه ردائي دارد
شمع خنديد به هر بزم از آن معني سوخت
خنده بيچاره ندانست که جائي دارد
سوي بتخانه مرو پند برهمن مشنو
بت پرستي مکن اين ملک خدائي دارد
هيزم سوخته شمع ره و منزل نشود
بايد افروخت چراغي که ضيائي دارد
گرگ نزديک چراگاه و شبان رفته به خواب
بره دور از رمه و عزم چرائي دارد
مور هرگز بدر قصر سليمان نرود
تا که در لانه خود برگ و نوائي دارد
گهر وقت بدين خيرگي از دست مده
آخر اين در گرانمايه بهائي دارد
فرخ آن شاخک نورسته که در باغ وجود
وقت رستن هوس نشو و نمائي دارد
صرف باطل نکند عمر گرامي پروين
آنکه چون پير خرد راهنمائي دارد
پدر آن تيشه که بر خاک تو زد دست اجل
تيشه‌اي بود که شد باعث ويراني من
يوسفت نام نهادند و به گرگت دادند
مرگ گرگ تو شد اي يوسف کنعاني من
مه گردون ادب بودي و در خاک شدي
خاک زندان تو گشت اي مه زنداني من
از ندانستن من دزد قضا آگه بود
چو تو را برد بخنديد به ناداني من
آن که در زير زمين داد سر و سامانت
کاش ميخورد غم بي‌سر و ساماني من
بسر خاک تو رفتم خط پاکش خواندم
آه از اين خط که نوشتند به پيشاني من
رفتي و روز مرا تيره تر از شب کردي
بي تو در ظلمتم اي ديده نوراني من
بي تو اشک و غم و حسرت همه مهمان منند
قدمي رنجه کن از مهر به مهماني من
صفحه روي ز انظار نهان ميدارم
تا نخوانند بر اين صفحه پريشاني من
دهر بسيار چو من سربگريبان ديده است
چه تفاوت کندش سر به گريباني من
عضو جمعيت حق گشتي و ديگر نخوري
غم تنهائي و مهجوري و حيراني من
گل و ريحان کدامين چمنت بنمودند
که شکستي قفس اي مرغ گلستاني من
من که قدر گهر پاک تو ميدانستم
ز چه مفقود شدي اي گهر کاني من
من که آب تو ز سرچشمه دل ميدادم
آب و رنگت چه شد اي لاله نعماني من
من يکي مرغ غزلخوان تو بودم چه فتاد
که دگر گوش نداري به نوا خواني من
گنج خود خوانديم و رفتي و بگذاشتيم
اي عجب بعد تو با کيست نگهباني من
دل پاکيزه بکردار بد آلوده مکن
تيرگي خواستن از نور گريزان شدن است
با قضا چيره زبان نتوان بود
که بدوزند گرت صد دهن است
يکي پرسيد از سقراط کز مردن چه خواندستي
بگفت اي بيخبر مرگ از چه نامي زندگاني را
اگر زين خاکدان پست روزي بر پري بيني
که گردونها و گيتي‌هاست ملک آن جهاني را
چراغ روشن جانرا مکن در حصن تن پنهان
مپيچ اندر ميان خرقه اين ياقوت کاني را
مخسب آسوده اي برنا که اندر نوبت پيري
به حسرت ياد خواهي کرد ايام جواني را
به چشم معرفت در راه بين آنگاه سالک شو
که خواب آلوده نتوان يافت عمر جاوداني را
ز بس مدهوش افتادي تو در ويرانه گيتي
بحيلت ديو برد اين گنجهاي رايگاني را
دلت هرگز نميگشت اين چنين آلوده و تيره
اگر چشم تو ميدانست شرط پاسباني را
متاع راستي پيش آر و کالاي نکوکاري
من از هر کار بهتر ديدم اين بازارگاني را
بهل صباغ گيتي را که در يک خم زند آخر
سپيد و زرد و مشکين و کبود و ارغواني را
حقيقت را نخواهي ديد جز با ديده معني
نخواهي يافتن در دفتر ديو اين معاني را
بزرگاني که بر شالوده جان ساختند ايوان
خريداري نکردند اين سراي استخواني را
اگر صد قرن شاگردي کني در مکتب گيتي
نياموزي ازين بي مهر درس مهرباني را
بمهمانخانه آز و هوي جز لاشه چيزي نيست
براي لاشخواران واگذار اين ميهماني را
بسي پوسيده و ارزان گران بفروخت اهريمن
دليل بهتري نتوان شمردن هر گراني را
ز شيطان بدگمان بودن نويد نيک فرجاميست
چو خون در هر رگي بايد دواند اين بدگماني را
نهفته نفس سوي مخزن هستي رهي دارد
نهاني شحنه‌اي ميبايد اين دزد نهاني را
چو ديوان هر نشان و نام ميپرسند و ميجويند
همان بهتر که بگزينيم بي نام و نشاني را
تمام کارهاي ما نميبودند بيهوده
اگر در کار مي‌بستيم روزي کارداني را
هزاران دانه افشانديم و يک گل زانميان نشکفت
بشورستان تبه کرديم رنج باغباني را
بگردانديم روي از نور و بنشستيم با ظلمت
رها کرديم باقي را و بگرفتيم فاني را
شبان آز را با گله پرهيز انسي نيست
بگرگي ناگهان خواهد بدل کردن شباني را
همه باد بروت است اندرين طبع نکوهيده
بسيلي سرخ کردستيم روي زعفراني را
بجاي پرده تقوي که عيب جان بپوشاند
ز جسم آويختيم اين پرده‌هاي پرنياني را
چراغ آسماني بود عقل اندر سر خاکي
ز باد عجب کشتيم اين چراغ آسماني را
بيفشانديم جان اما به قربانگاه خودبيني
چه حاصل بود جز ننگ و فساد اين جانفشاني را
چرا بايست در هر پرتگه مرکب دوانيدن
چه فرجامي است غير از اوفتادن بدعناني را
شراب گمرهي را ميشکستيم ار خم و ساغر
بپايان ميرسانديم اين خمار و سرگراني را
نشان پاي روباه است اندر قلعه امکان
بپر چون طائر دولت رها کن ماکياني را
تو گه سرگشته جهلي و گه گم گشته غفلت
سر و سامان که خواهد داد اين بي خانماني را
ز تيغ حرص جان هر لحظه‌اي صد بار ميميرد
تو علت گشته‌اي اين مرگهاي ناگهاني را
رحيل کاروان وقت مي‌بينند بيداران
براي خفتگان ميزن دراي کارواني را
در آن ديوان که حق حاکم شد و دست و زبان شاهد
نخواهد بود بازار و بها چيره‌زباني را
نبايد تاخت بر بيچارگان روز توانائي
بخاطر داشت بايد روزگار ناتواني را
تو نيز از قصه‌هاي روزگار باستان گردي
بخوان از بهر عبرت قصه‌هاي باستاني را
پرند عمر يک ابريشم و صد ريسمان دارد
ز انده تار بايد کرد پود شادماني را
يکي زين سفره نان خشک برد آن ديگري حلوا
قضا گوئي نميدانست رسم ميزباني را
معايب را نميشوئي مکارم را نميجوئي
فضيلت ميشماري سرخوشي و کامراني را
مکن روشن‌روان را خيره انباز سيه‌رائي
که نسبت نيست باتيره‌دلي روشن رواني را
درافتادي چو با شمشير نفس و در نيفتادي
بميدانها تواني کار بست اين پهلواني را
ببايد کاشتن در باغ جان از هر گلي پروين
بر اين گلزار راهي نيست باد مهرگاني را
اگر روي طلب زائينه معني نگرداني
فساد از دل فروشوئي غبار از جان برافشاني
هنر شد خواسته تمييز بازار و تو بازرگان
طمع زندان شد و پندار زندانبان تو زنداني
يکي ديوار ناستوار بي پايه‌ست خود کامي
اگر بادي وزد ناگه گذارد رو به ويراني
درين دريا بسي کشتي برفت و گشت ناپيدا
ترا انديشه بايد کرد زين درياي طوفاني
به چشم از معرفت نوري بيفزاي ار نه بيچشمي
به جان از فضل و دانش جامه‌اي پوش ار نه بيجاني
بکس مپسند رنجي کز براي خويش نپسندي
بدوش کس منه باري که خود بردنش نتواني
قناعت کن اگر در آرزوي گنج قاروني
گداي خويش باش ار طالب ملک سليماني
مترس از جانفشاني گر طريق عشق ميپوئي
چو اسمعيل بايد سر نهادن روز قرباني
به نرد زندگاني مهره‌هاي وقت و فرصت را
همه يکباره ميبازي نه ميپرسي نه ميداني
ترا پاک آفريد ايزد ز خود شرمت نمي‌آيد
که روزي پاک بودستي کنون آلوده داماني
از آنرو ميپذيري ژاژخائيهاي شيطان را
که هرگز دفتر پاک حقيقت را نميخواني
مخوان جز درس عرفان تا که از رفتار و گفتارت
بداند ديو کز شاگردهاي اين دبستاني
چه زنگي ميتوان از دل ستردن با سيه رائي
چه کاري ميتوان از پيش بردن با تن آساني
درين ره پيشوايان تو ديوانند و گمراهان
سمند خويش را هر جا که ميخواهند ميراني
مزن جز خيمه علم و هنر تا سربرافرازي
مگو جز راستي تا گوش اهريمن بپيچاني
زبد کاري قبا کردي و از تلبيس پيراهن
بسي زيبنده‌تر بود از قباي ننگ عرياني
همي کندي در و ديوار بام قلعه جان را
يکي روزش نکردي چون نگهبانان نگهباني
ز خود بيني سيه کردي دل بيغش ز خودبيني
ز ناداني در افتادي درين آتش ز ناداني
چرا در کارگاه مردمي بي مايه و سودي
چرا از آفتاب علم چون خفاش پنهاني
چه ميبافي پرند و پرنيان در دوک نخ ريسي
چه ميخواهي درين تاريک شب زين تيه ظلماني
عصا را اژدها بايست کردن شعله را گلزار
تو با دعوي گه ابراهيم و گاهي پور عمراني
چرا تا زر و داروئيت هست از درد بخروشي
چرا تا دست و بازوئيت هست از کار و اماني
چو زرع و خوشه داري از چه معني خوشه چينستي
چو اسب و توشه‌داري از چه اندر راه حيراني
چه کوشي بهر يک گوهر بکان تيره هستي
تو خود هم گوهري گر تربيت يابي و هم کاني
تو خواهي دردها درمان کني اما به بيدردي
تو خواهي صعبها آسان کني اما به آساني
بيابانيست تن پر سنگلاخ و ريگ سوزنده
سرابت ميفريبد تا مقيم اين بياباني
چو نورت تيرگيها را منور کرد خورشيدي
چو در دل پرورانيدي گل معني گلستاني
خرابيهاي جانرا با يکي تغيير معماري
خسارتهاي تن را با يکي تدبير تاواني
بنور افزاي نايد هيچگاه از نور تاريکي
به نيکي کوش هرگز نايد از نيکي پشيماني
تو اندر دکه دانش خريداري و دلالي
تو اندر مزرع هستي کشاورزي و دهقاني
مکن خود را غبار از صرصر جهل و هوي و کين
درين جمعيت گمره نيابي جز پريشاني
همي مردم بيازاري و جاي مردمي خواهي
همي در هم کشي ابروي چون گويند ثعباني
چو پتک ار زير دستانرا بکوبي و نينديشي
رسد روزي که بيني چرخ پتکست و تو سنداني
چو شمع حق برافروزند و هر پنهان شود پيدا
تو ديگر کي تواني عيب کار خود بپوشاني
عوامت دست ميبوسند و تو پابند سالوسي
خواصت شير ميخوانند و تو از گربه ترساني
ترا فرقان دبيرستان اخلاق و معالي شد
چرا چون طفل کودن زين دبيرستان گريزاني
نگردد با تو تقوي دوست تا همکاسه آزي
نباشد با تو دين انباز تا انباز شيطاني
بدانش نيستي نام‌آور و منعم بديناري
بعمني نيستي آزاده و عارف بعنواني
تو تصوير و هوي نقاش و خودکامي نگارستان
از آنرو گه سپيدي گه سياهي گاه الواني
جز آلايش چه زايد زين زبوني و سيه رائي
جز اهريمن کرا افتد پسند اين خوي حيواني
پلنگ اندر چرا خور يوز در ره گرگ در آغل
تو چوپان نيستي بهر تو عنوانست چوپاني
قماش خود ندانم با چه تار و پود ميبافي
نه زربفتي نه ديبائي نه کرباسي نه کتاني
براي شستشوي جان ز شوخ و ريم آلايش
ز علم و تربيت بهتر چه صابوني چه اشناني
ز جوي علم دل را آب ده تا بر لب جوئي
ز خوان عقل جان را سير کن تا بر سر خواني
روان ناشتا را کشت ناهاري و مسکيني
تو گه در پرسش آبي و گه در فکرت ناني
بيا کندند بارت تا نينگاري که بي توشي
گران کردند سنگت تا نپنداري که ارزاني
ز آلايش نداري باک تا عقلست معيارت
سبکساري نبيني تا درين فرخنده ميزاني
چرا با هزل و مستي بگذراني زندگاني را
چرا مستي کني و هوشيارانرا بخنداني
بغير از درگه اخلاص بر هر درگهي خاکي
بغير از کوچه توفيق در هر کو بجولاني
بصحراي وجود اندر بود صد چشمه حيوان
گناه کيست چون هرگز نمينوشي و عطشاني
براي غرق گشتن اندرين دريا نيفتادي
مکن فرصت تبه غواص مرواريد و مرجاني
همي اهريمنان را بدسرشت و پست مينامي
تو با اين بد سگاليها کجا بهتر ازيشاني
نديدي لاشه‌هاي مطبخ خونين شهرت را
اگر ديدي چرا بر سفره‌اش هر روز مهماني
نکو کارت چرا دانند بدراي و بدانديشي
سبکبارت چرا خوانند زير بار عصياني
بتيغ مردم آزاري چرا دل را بفرسائي
براي پيکر خاکي چرا جان را برنجاني
دبيري و دبير بي کتاب و خط و املائي
هژبري و هژبر بيدل و چنگال و دنداني
کجا با تند باد زندگي داني در افتادن
تو مسکين کاز نسيم اندکي چون بيد لرزاني
درين گلزار نتواني نشستن جاودان پروين
همان به تا که بنشستي نهالي چند بنشاني
خيال آشنائي بر دلم نگذشته بود اول
نميدانم چه دستي طرح کرد اين آشنائي را
اي دل عبث مخور غم دنيا را
فکرت مکن نيامده فردا را
کنج قفس چو نيک بينديشي
چون گلشن است مرغ شکيبا را
بشکاف خاک را و ببين آنگه
بي مهري زمانه رسوا را
اين دشت خوابگاه شهيدانست
فرصت شمار وقت تماشا را
از عمر رفته نيز شماري کن
مشمار جدي و عقرب و جوزا را
دور است کاروان سحر زينجا
شمعي ببايد اين شب يلدا را
در پرده صد هزار سيه کاريست
اين تند سير گنبد خضرا را
پيوند او مجوي که گم کرد است
نوشيروان و هرمز و دارا را
اين جويبار خرد که مي‌بيني
از جاي کنده صخره صما را
آرامشي ببخش تواني گر
اين دردمند خاطر شيدا را
افسون فساي افعي شهوت را
افسار بند مرکب سودا را
پيوند بايدت زدن اي عارف
در باغ دهر حنظل و خرما را
زاتش بغير آب فرو ننشاند
سوز و گداز و تندي و گرما را
پنهان هرگز مي‌نتوان کردن
از چشم عقل قصه پيدا را
ديدار تيره‌روزي نابينا
عبرت بس است مردم بينا را
اي دوست تا که دسترسي داري
حاجت بر آر اهل تمنا را
زيراک جستن دل مسکينان
شايان سعادتي است توانا را
از بس بخفتي اين تن آلوده
آلود اين روان مصفا را
از رفعت از چه با تو سخن گويند
نشناختي تو پستي و بالا را
مريم بسي بنام بود لکن
رتبت يکي است مريم عذرا را
بشناس ايکه راهنوردستي
پيش از روش درازي و پهنا را
خود راي مي‌نباش که خودرايي
راند از بهشت آدم و حوا را
پاکي گزين که راستي و پاکي
بر چرخ بر فراشت مسيحا را
آنکس ببرد سود که بي انده
آماج گشت فتنه دريا را
اول بديده روشنئي آموز
زان پس بپوي اين ره ظلما را
پروانه پيش از آنکه بسوزندش
خرمن بسوخت وحشت و پروا را
شيريني آنکه خورد فزون از حد
مستوجب است تلخي صفرا را
اي باغبان سپاه خزان آمد
بس دير کشتي اين گل رعنا را
بيمار مرد بسکه طبيب او
بيگاه کار بست مداوا را
علم است ميوه شاخه هستي را
فضل است پايه مقصد والا را
نيکو نکوست غازه و گلگونه
نبود ضرور چهره زيبا را
عاقل بوعده بره بريان
ندهد ز دست نزل مهنا را
اي نيک با بدان منشين هرگز
خوش نيست وصله جامه ديبا را
گردي چو پاکباز فلک بندد
بر گردن تو عقد ثريا را
صياد را بگوي که پر مشکن
اين صيد تيره روز بي آوا را
اي آنکه راستي بمن آموزي
خود در ره کج از چه نهي پا را
خون يتيم در کشي و خواهي
باغ بهشت و سايه طوبي را
نيکي چه کرده‌ايم که تا روزي
نيکو دهند مزد عمل ما را
انباز ساختيم و شريکي چند
پروردگار صانع يکتا را
برداشتيم مهره رنگين را
بگذاشتيم لؤلؤ لالا را
آموزگار خلق شديم اما
نشناختيم خود الف و با را
بت ساختيم در دل و خنديديم
بر کيش بد برهمن و بودا را
اي آنکه عزم جنگ يلان داري
اول بسنج قوت اعضا را
از خاک تيره لاله برون کردن
دشوار نيست ابر گهر زا را
ساحر فسون و شعبده انگارد
نور تجلي و يد بيضا را
در دام روزگار ز يکديگر
نتوان شناخت پشه و عنقا را
در يک ترازو از چه ره اندازد
گوهرشناس گوهر و مينا را
هيزم هزار سال اگر سوزد
ندهد شميم عود مطرا را
بر بوريا و دلق کس اي مسکين
نفروختست اطلس و خارا را
ظلم است در يکي قفس افکندن
مردار خوار و مرغ شکرخا را
خون سر و شرار دل فرهاد
سوزد هنوز لاله حمرا را
پروين بروز حادثه و سختي
در کار بند صبر و مدارا را
اي کنده سيل فتنه ز بنيادت
وي داده باد حادثه بر بادت
در دام روزگار چرا چونان
شد پايبند خاطر آزادت
تنها نه خفتن است و تن آساني
مقصود ز آفرينش و ايجادت
نفس تو گمره است و همي ترسم
گمره شوي چو او کند ارشادت
دل خسرو تن است چو ويران شد
ويرانه‌اي چسان کند آبادت
غافل بزير گنبد فيروزه
بگذشت سال عمر ز هفتادت
بس روزگار رفت به پيروزي
با تيرماه و بهمن و خردادت
هر هفته و مهي که به پيش آمد
بر پيشباز مرگ فرستادت
داري سفر به پيش و همي بينم
بي رهنما و راحله و زادت
کرد آرزو پرستي و خود بيني
بيگانه از خداي چو شدادت
تا از جهان سفله نه‌اي فارغ
هرگز نخواند اهل خرد رادت
اين کور دل عجوزه بي شفقت
چون طعمه بهر گرگ اجل زادت
روزيت دوست گشت و شبي دشمن
گاهي نژند کرد و گهي شادت
اي بس ره اميد که بربستت
اي بس در فريب که بگشادت
هستي تو چون کبوترکي مسکين
بازي چنين قوي شده صيادت
پروين نهفته ديويت آموزد
ديو زمانه گر شود استادت
داني که را سزد صفت پاکي 
آنکو وجود پاک نيالايد
در تنگناي پست تن مسکين
جان بلند خويش نفرسايد
دزدند خود پرستي و خودکامي
با اين دو فرقه راه نپيمايد
تا خلق ازو رسند بسايش
هرگز بعمر خويش نياسايد
آنروز کآسمانش برافرازد
از توسن غرور بزير آيد
تا ديگران گرسنه و مسکينند
بر مال و جاه خويش نيفزايد
در محضري که مفتي و حاکم شد
زر بيند و خلاف نفرمايد
تا بر برهنه جامه نپوشاند
از بهر خويش بام نيفرايد
تا کودکي يتيم همي بيند
اندام طفل خويش نيارايد
مردم بدين صفات اگر يابي
گر نام او فرشته نهي شايد
اي بي خبر ز منزل و پيش آهنگ
دور از تو همرهان تو صد فرسنگ
در راه راست کج چه روي چندين
رفتار راست کن تو نه اي خرچنگ
رخسار خويش را نکني روشن
ز آئينه دل ار نزدائي زنگ
چون گلشني است دل که در آن رويد
از گلبني هزار گل خوش رنگ
در هر رهي فتاده و گمراهي
تا نيست رهبرت هنر و فرهنگ
چشم تو خفته است از آن هر کس
زين باغ سيب ميبرد و نارنگ
اين روبهک به نيت طاوسي
افکنده دم خويش به خم رنگ
بازيچه‌هاست گنبد گردان را
نامي شنيده‌اي تو ازين شترنگ
در دام بسته شبرو چرخت سخت
در بر گرفته اژدر دهرت تنگ
انجام کار در فکند ما را
سنگيم ما و چرخ چو غلماسنگ
خار جهان چه ميشکني در چشم
بر چهره چند ميفکني آژنک
سالک بهر قدم نفتد از پا
عاقل ز هر سخن نشود دلتنگ
تو آدمي نگر که بدين رتبت
بيخود ز باده است و خراب از بنگ
گوهر فروش کان قضا پروين
يک ره گهر فروخته صد ره سنگ
دزد تو شد اين زمانه ريمن
آن به که نگرديش به پيرامن
گر برتريت دهد فروتن شو
ور ايمنيت دهد مشو ايمن
کشته است هماره خنجر گيتي
نه دوست شناختست نه دشمن
امروز گذشت و بگذرد فردا
دي رفته و رفتني بود بهمن
بي نيش عسل که خورد ازين کندو
بي خار که چيد گل ازين گلشن
اين بيهنر آسياي گردنده
سائيده هزارها سر و گردن
ايام بود چو شبروي چابک
يا همچو يکي سياه‌دل رهزن
ما را ببرند بي گمان روزي
زين کهنه سراي بي در و روزن
روغن بچراغ جان ز علم افزاي
کم نور بود چراغ کم روغن
از گندم و کاه خويش آگه باش
تو خرمني و سپهر پرويزن
خواهي که نه تلخ باشدت حاصل
در مزرعه تخم تلخ مپراکن
هنگام زراعت آنچه کشتستي
آنت برسد بموسم خرمن
گر سوي تو ديو نفس ره يابد
تاريک نمايدت دل روشن
بي شبهه فرشته اهرمن گردد
چندي چو شود رفيق اهريمن
ابليس فروخت زرق وبا خود گفت
زين بيش چه ميتوان خريد از من
زين باغ که باغبانيش کردي
جز خار ترا چه ماند در دامن
مرغان ترا همي کشد رو به
هميان ترا همي برد رهزن
تا پاي بود راه ادب ميرو
تا دست بود در هنر ميزن
يک جامه بخر که روح را شايد
بس ديبه خريدي و خز ادکن
مرجان خرد ز بحر جان آورد
ميناي دل از شراب عقل آکن
بي دست چه زور بود بازو را
بي گاو چه کار کرد گاو آهن
از چاه دروغ و ذل بدنامي
بايد به طناب راستي رستن
بايد ز سر اين غرور را راندن
بايد ز دل اين غبار را رفتن
کس شمع نسوخت زين فروزينه
کس جامه ندوخت زين نخ و سوزن
خواهي که نيفکنند در دامت
ديوان وجود را به دام افکن
در دفتر نفس درسها خواندي
در مکتب مردمي شدي کودن
گر مست هنوز کوره هستي
سرد از چه زنيم مشت بر آهن
جز باد نبيختيم در غربال
جز آب نکوفتيم در هاون
جان گوهر و جسم معدنست آنرا
روزي ببرند گوهر از معدن
گر کج روشي براستي بگراي
آئينه راستگوي را مشکن
از پرده عنکبوت عبرت گير
بر بام و در وجود تاري تن
گردون نرهد ز تند رفتاري
گيتي ننهد ز سر سيه‌کاري
از گرگ چه آمدست جز گرگي
وز مار چه خاستست جز ماري
بس بي بصري اگر چه بينائي
بس بيخبري اگر چه هشياري
تو غافلي و سپهر گردان را
فارغ ز فسون و فتنه پنداري
تو گندم آسياي گردوني
گر يکمن و گر هزار خرواري
معماري عقل چون نپذرفتي
در ملک تو جهل کرد معماري
سوداگر در شاهوارستي
خر مهره چرا کني خريداري
زنهار مخواه از جهان زنهار
کاين سفله بکس نداد زنهاري
پرگار زمانه بر تو ميگردد
چون نقطه تو در حصار پرگاري
يکچند شوي بخواب چون مستان
ناگه برسد زمان بيداري
آيد گه در گذشتنت ناچار
خود بگذري آنچه هست بگذاري
رفتند بچابکي سبکباران
زين مرحله اي خوشا سبکباري
کردار بد تو گشت ز نگارش
آيينه دل نبود زنگاري
از لقمه تن بکاه تا روزي
بر آتش آز ديگ مگذاري
بشناس زيان ز سود تا وقتي
سرمايه بدست دزد نسپاري
بد منشانند زير گنبد گردان
از بدشان چهر جان پاک بگردان
پاي بسي را شکسته‌اند به نيرنگ
دست بسي را ببسته‌اند به دستان
تا خر لنگي فتاده‌است ز سستي
توسن خود را دوانده‌اند بميدان
جز بدو نيک تو چرخ مي‌ننويسد
نيک و بد خويش را تو باش نگهبان
گر ستم از بهر خويش مي‌نپسندي
عادت کژدم مگير و پيشه ثعبان
چندکني همچو گرگ حمله بمردم
چند دريشان همي بناخن و دندان
دامن خلق خداي را چو بسوزي
آتشت افتد به آستين و به دامان
هر چه دهي دهر را همان دهدت باز
خواسته بد نميخرند جز ارزان
خواهي اگر راه راست راه نکوئي
خواهي اگر شمع راه دانش و عرفان
کارگران طعنه ميزنند به کاهل
اهل هنر خنده ميکنند به نادان
از خم صباغ روزگار برآيد
هر نفسي صد هزار جامه الوان
غارت عمر تو ميکنند به گشتن
دي مه و ارديبهشت و آذر و آبان
جز بفنا چهر جان نبيني ازيراک
جان تو زندانيست و جسم تو زندان
عالمي و بهره‌ايت نيست ز دانش
رهروي و توشه‌ايت نيست در انبان
تيه خيالت به مقصدي نرساند
راهروان راه برده‌اند به پايان
کشتي اخلاص ما نداشت شراعي
ور نه بدريا نه موج بود و نه طوفان
کعبه نيکي است دل ببين که براهش
جز طمع و حرص چيست خار مغيلان
بندگي خود مکن که خويش پرستي
کرده بسي پاکدل فريشته شيطان
تا تو شدي خرد آز يافت بزرگي
تا تو شدي ديو ديو گشت سليمان
راهنمائي چه سود در ره باطل
ديبه چيني چه سود در تن بيجان
نفس تو زنگي شد و سپيد نگردد
صد ره اگر شوئيش بچشمه حيوان
راستي از وي مجوي زانکه نرويد
هيچگه از شوره‌زار لاله و ريحان
بار لئيمان مکش ز بهر جوي زر
خدمت دونان مکن براي يکي نان
گنج حقيقت بجوي و پيله‌وري کن
اهل هنر باش و پوش جامه خلقان
روز سعادت ز شب چگونه شناسد
آنکه ز خورشيد شد چو شبپره پنهان
دور شو از رنگ و بوي بيهده پروين
از در معني دراي نز در عنوان
آن قصه شنيديد که در باغ يکي روز
از جور تبر زار بناليد سپيدار
کز من نه دگر بيخ و بني ماند و نه شاخي
از تيشه هيزم شکن و اره نجار
اين با که توان گفت که در عين بلندي
دست قدرم کرد بناگاه نگونسار
گفتش تبر آهسته که جرم تو همين بس
کاين موسم حاصل بود و نيست ترا بار
تا شام نيفتاد صداي تبر از گوش
شد توده در آن باغ سحر هيمه بسيار
دهقان چو تنور خود ازين هيمه برافروخت
بگريست سپيدار و چنين گفت دگر بار
آوخ که شدم هيزم و آتشگر گيتي
اندام مرا سوخت چنين ز آتش ادبار
هر شاخه‌ام افتاد در آخر به تنوري
زين جامه نه يک پود بجا ماند و نه يک تار
چون ريشه من کنده شد از باغ و بخشکيد
در صفحه ايام نه گل باد و نه گلزار
از سوختن خويش همي زارم و گريم
آن را که بسوزند چو من گريه کند زار
کو دولت و فيروزي و آسايش و آرام
کو دعوي ديروزي و آن پايه و مقدار
خنديد برو شعله که از دست که نالي
ناچيزي تو کرد بدينگونه تو را خوار
آن شاخ که سر بر کشد و ميوه نيارد
فرجام به جز سوختنش نيست سزاوار
جز دانش و حکمت نبود ميوه انسان
اي ميوه فروش هنر اين دکه و بازار
از گفته ناکرده بيهوده چه حاصل
کردار نکو کن که نه سوديست ز گفتار
آسان گذرد گر شب و روز و مه و سالت
روز عمل و مزد بود کار تو دشوار
از روز نخستين اگرت سنگ گران بود
دور فلکت پست نميکرد و سبکسار
امروز سرافرازي دي را هنري نيست
ميبايد از امسال سخن راند نه از پار
اي گل تو ز جمعيت گلزار چه ديدي
جز سرزنش و بد سري خار چه ديدي
اي لعل دل افروز تو با اينهمه پرتو
جز مشتري سفله ببازار چه ديدي
رفتي به چمن ليک قفس گشت نصيبت
غير از قفس اي مرغ گرفتار چه ديدي
